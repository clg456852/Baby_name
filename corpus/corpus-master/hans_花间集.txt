《花间集》
林于锦校对
数位经典网站提供（Chineseclassic.com）

书依台湾中华书局(据临桂王氏影宋本校刊)中华民国五十九年台三版校订

花间集叙
镂玉雕琼，拟化工而迥巧；裁花剪叶，夺春艳以争鲜。是以唱云谣；(云谣：白云谣。相传
穆天子与西王母宴饮于瑶池之上，西王母为天子谣，因首句为“白云在天”，故名白云谣。
金母：即西王母。)则金母词清，挹霞醴则穆王(穆天子)心醉。名高《白雪》，(古曲名。
师旷所作。)声声而自合鸾歌；响遏行云，字字而偏谐凤律。(吕氏春秋古乐：听凤皇之鸣，
以别十二律，故称音律为凤律)杨柳大堤之句，乐府相传；《芙蓉》曲渚之篇，豪家自制。
莫不争高门下，三千玳帽之簪；竞富樽前，数十珊瑚之树。则有绮筵公子，绣幌佳人，
递叶叶之花笺，文抽丽锦；举纤纤之玉指，拍按香檀。不无清绝之词，用助娇娆之态。
自南朝之宫体，扇北里之倡风。(唐长安平康里，因在城北，也称北里，是妓院所在地)
何止言之不文，所谓秀而不实。有唐已降，率土之滨，(语出诗经小雅北山)家家之香径
春风，宁寻越艳；处处之红楼夜月，自锁嫦娥。在明皇朝，则有李太白之应制《清平乐》
调四首，近代温飞卿复有《金筌集》，迩来]作者，无愧前人。今卫尉少卿字弘基，
(花间集的作者赵崇祚，字弘基，生平事迹不详。编此集时任卫尉少卿)以拾翠洲边，
自得羽毛之异；织绡泉底，独殊机杼之功。广会众宾，时延佳论。因集近来诗客曲子词
五百首，分为十卷。以烱(欧阳炯)粗预知音，辱请命题，仍为叙引。昔郢人有歌《阳春》
者，号为绝唱，乃命之为《花间集》。庶使西园(三国魏邺都的西园，魏文帝曹丕集文学
侍从之臣游宴赏月的地方)英哲，用资羽盖之欢；南国婵娟，休唱莲舟之引。(采莲曲，
乐府清商曲辞。)
广政三年夏四月大蜀欧阳烱叙


花间集卷第一        五十首
    温助教庭筠五十首(温庭筠，字飞卿，晚唐诗人、词人。终仕国子助教。)
        菩萨蛮十四首   更漏子六首    归国遥二首
        酒泉子四首     定西番三首    杨柳枝八首
        南歌子七首     河渎神三首    女冠子二首
        玉蝴蝶一首

          菩萨蛮十四首
             其一    
小山重叠金明灭， 鬓云欲度香腮雪。 
懒起画蛾眉，弄妆梳洗迟。
照花前后镜，花面交相映。 
新帖绣罗襦，双双金鹧鸪。 

             其二
水精帘里颇黎枕，暖香惹梦鸳鸯锦。 
江上柳如烟，雁飞残月天。
藕丝秋色浅，人胜参差剪。
双鬓隔香红，玉钗头上风。 

             其三
蘂黄无限当山额，宿妆隐笑纱窗隔。
相见牡丹时，暂来还别离。
翠钗金作股，钗上双蝶舞。
心事竟谁知，月明花满枝。

             其四
翠翘金缕双㶉𫛶，水纹细起春池碧。
池上海棠梨，雨晴红满枝。
绣衫遮笑靥，烟草粘飞蝶。
青琐对芳菲，玉关音信稀。
 
      其五
杏花含露团香雪，绿杨陌上多离别。
灯在月胧明，觉来闻晓莺。
玉钩褰挂起翠幕，妆浅旧眉薄。
春梦正关情，镜中蝉鬓轻。

      其六
玉楼明月长相忆，柳丝袅娜春无力。
门外草萋萋，送君闻马嘶。
画罗金翡翠，香烛消成泪。
花落子规啼，绿窗残梦迷。

      其七
凤凰相对盘金缕，牡丹一夜经微雨。
明镜照新妆，鬓轻双脸长。
画楼相望久，栏外垂丝柳。
意信不归来，社前双燕回。 

      其八
牡丹花谢莺声歇，绿杨满院中庭月。
相忆梦难成，背窗灯半明。
翠钿金压脸，寂寞香闺掩。
人远泪阑干，燕飞春又残。

      其九
满宫明月梨花白，故人万里关山隔。
金雁一双飞，泪痕沾绣衣。
小园芳艸绿，家住越溪曲。
杨柳色依依，燕归君不归。

      其十
宝函钿雀金㶉𫛶，沉香关上吴山碧。
杨柳又如丝，驿桥春雨时。
画楼音信断，芳草江南岸。
鸾镜与花枝，此情谁得知。

      其十一
南园满地堆轻絮，愁闻一霎清明雨。
雨后却斜阳，杏华零落香。
无言匀睡脸，枕上屏山掩。
时节欲黄昏，无憀独倚门。 

      其十二
夜来皓月才当午，重帘悄悄无人语。
深处麝烟长，卧时留薄妆。
当年还自惜，往事那堪忆。
花落月明残，锦衾知晓寒。

      其十三
雨晴夜合玲珑日，万枝香袅红丝拂。
闲梦忆金堂，满庭萱草长。
绣帘垂菉簌，眉黛远山绿。
春水渡溪桥，凭栏魂欲消。 

      其十四
竹风轻动庭除冷，珠帘月上玲珑影。
山枕隐秾妆，绿檀金凤凰。
两蛾愁黛浅，故国吴宫远。
春恨正关情，画楼残点声。

      更漏子六首
       其一
柳丝长，春雨细，花外漏声迢递。
惊塞雁，起城乌，画屏金鹧鸪。
香雾薄，透帘幕，惆怅谢家池阁。
红烛背，绣帘垂，梦长君不知。 


      其二
星斗稀，钟鼓歇，帘外晓莺残月。
兰露重，柳风斜，满庭堆落花。
虚阁上，倚兰望，还似去年惆怅。
春欲暮，思无穷，旧欢如梦中。

      其三
金雀钗，红粉面，花里暂如相见。
知我意，感君怜，此情须问天。
香作穗，䗶成泪，还似两人心意。
山枕腻，锦衾寒，觉来更漏残。

      其四
相见稀，相忆久，眉浅淡烟如柳。
垂翠幕，结同心，待郎熏绣衾。
城上月，白如雪，蝉髩美人愁绝。
宫树暗，鹊桥横，玉签初报明。
  
      其五
背江楼，临海月，城上角声呜咽。
堤柳动，岛烟昏，两行征雁分。
西陵路，归帆渡，正是芳菲欲度。
银烛尽，玉绳低，一声村落鸡。

      其六
玉𬬻香，红蜡泪，偏照画堂秋思。
眉黛薄，髩云残，夜长衾枕寒。
梧桐树，三更雨，不道离情正苦。
一叶叶，一声声，空阶滴到明。

    归国遥二首
      其一
香玉，翠凤宝钗垂菉簌
钿筐交胜金粟，越罗春水渌。
画堂照帘残烛，梦馀更漏促。
谢娘无限心曲，晓屏山断续。
   
      其二
双脸，小凤战蓖金飐艳。
舞衣无力风敛，藕丝秋色染。
锦帐绣帏斜掩，露珠清晓簟。
粉心黄蘂花靥，黛眉山两点。 

    酒泉子四首
      其一      
花映柳条，吹向绿萍池上。
凭阑干，窥细浪，雨萧萧。
近来音信两疏索，洞房空寂寞。
掩银屏，垂翠箔，度春宵。

      其二
日映纱窗，金鸭小屏山碧。
故乡春，烟霭隔，背兰缸。
宿妆惆怅倚高阁，千里云影薄。
草初齐，花又落，燕双双。

      其三
楚女不归，楼枕小河春水。
月孤明，风又起，杏花稀。
玉钗斜𥮾云鬟髻，裙上金缕凤。
八行书，千里梦，雁南飞。

      其四
罗带惹香，犹系别时红豆。
泪痕新，金缕旧，断离肠。
一双娇燕语雕梁，还是去年时节。
绿阴浓，芳草歇，柳花狂。

    定西番三首
      其一    
汉使昔年离别。攀弱柳，折寒梅，上高台。
千里玉关春雪，雁来人不来。
羌笛一声愁绝，月徘徊。

      其二
海燕欲飞调羽。萱草绿，杏花红，隔帘栊。
双鬓翠霞金缕，一枝春艳浓。
楼上月明三五，鏁窗中。
  
      其三
细雨晓莺春晚。人似玉，柳如眉，正相思。
罗幕翠帘初卷，镜中花一枝。
肠断塞门消息，雁来稀。

    杨柳枝八首
      其一
宜春苑外最长条，闲袅春风伴舞腰。
正是玉人肠绝处，一渠春水赤栏桥。

      其二
南内墙东御路傍，须知春色柳丝黄。
杏花未肯无情思，何事行人最断肠。

      其三
苏小门前柳万条，毵毵金线拂平桥。
黄莺不语东风起，深闭朱门伴舞腰。

      其四
金缕毵毵碧瓦沟，六宫眉黛惹香愁。
晚来更带龙池雨，半拂栏干半入楼。

      其五
馆娃宫外邺城西，远映征帆近拂堤。
系得王孙归意切，不同芳草绿萋萋。

      其六
两两黄鹂色似金，袅枝啼露动芳音。
春来幸自长如线，可惜牵缠荡子心。 

其七
御柳如丝映九重，凤凰窗映绣芙蓉。
景阳楼畔千条路，一面新妆等晓风。

      其八
织锦机边莺语频，停梭垂泪忆征人。
塞门三月犹萧索，纵有垂杨未觉春。 

南歌子七首
      其一
手里金鹦鹉，胸前绣凤凰。
偷眼暗形相，不如从嫁与，作鸳鸯。

      其二
似带如丝柳，团苏握雪花。
帘卷玉钩斜，九衢尘欲暮，逐香车。 

      其三
𩮑堕低梳髻，连娟细扫眉。
终日两相思，为君憔悴尽，百花时。

      其四
脸上金霞细，眉间翠钿深。
欹枕覆鸳衾，隔帘莺百啭，感君心。

      其五
扑蘂添黄子，呵花满翠鬟。
鸳枕映屏山，明月三五夜，对芳颜。

      其六
转眄如波眼，娉婷似柳腰，花里暗相招。
忆君肠欲断，恨春宵。

      其七
懒拂鸳鸯枕，休缝翡翠裙，罗帐罢𬬻熏。
近来心更切，为思君。

 河渎神三首
      其一
河上望丛祠，庙前春雨来时。
楚山无限鸟飞迟，兰棹空伤别离。
何处杜鹃啼不歇，艳红开尽如血。
蝉鬓美人愁绝，百花芳草佳节。

      其二
孤庙对寒潮，西陵风雨萧萧。
谢娘惆怅倚栏桡，泪流玉筋千条。
暮天愁听思归落，早梅香满山郭。
回首两情萧索，离魂何处飘泊。
   
      其三
铜鼓赛神来，满庭幡盖徘徊。
水村江浦过风雷，楚山如画烟开。
离别橹声空萧索，玉容惆怅妆薄。
青麦燕飞落落，卷帘愁对珠阁。

女冠子二首
      其一
含娇含笑，宿翠残红窈窕。
鬓如蝉，寒玉簪秋水，轻纱卷碧烟。
雪胸鸾镜里，琪树凤楼前。
寄语青娥伴，早求仙。

      其二
霞帔云发，钿镜仙容似雪。
画愁眉，遮语回轻扇，含羞下绣帷。
玉楼相望久，花洞恨来迟。
早晚乘鸾去，莫相遗。

玉蝴蝶
秋风凄切伤离，行客未归时。
塞外草先衰，江南雁到迟。
芙蓉凋嫩脸，杨柳堕新眉。
摇落使人悲，断肠谁得知。

花间集卷第二         四十九首
    温助教庭筠十六首
        清平乐二首   遐方怨二首   诉衷情一首   
        思帝乡一首   梦江南二首   河传三首
        蕃女怨二首   荷叶杯三首
    皇甫先辈松十一首
          天仙子二首   浪涛沙二首   杨柳枝二首
        摘得新二首   梦江南二首   采莲子一首
    韦相庄二十二首
        浣溪纱五首   菩萨蛮五首   归国遥三首
        应天长二首   荷叶杯二首   清平乐四首
        望远行一首
清平乐二首
      其一
上阳春晚，宫女愁蛾浅。
新岁清平思同辇，争那长安路远。
凤帐鸳被徒熏，寂寞花鏁千门。
竞把黄金买赋，为妾将上明君。

      其二
洛阳愁绝，杨柳花飘雪。
终日行人争攀折，桥下流水呜咽。
上马争劝离觞，南浦莺声断肠。
愁杀平原年少，回首挥泪千行。

遐方怨二首
      其一
凭绣槛，解罗帏。
未得君书，断肠，潇湘春雁飞。
不知征马几时归，海棠花谢也，雨霏霏。

      其二
花半坼，雨初晴。
未卷珠帘，梦残，惆怅闻晓莺。
宿妆眉浅粉山横，约鬟鸾镜里，绣罗轻。

诉衷情
莺语花舞春昼午，雨霏微。
金带枕，宫锦，凤凰帷。
柳弱蝶交飞，依依。
辽阳音信稀，梦中归。

思帝乡
花花，满枝红似霞。
罗袖画帘肠断，卓香车。
回面共人闲语，战篦金凤斜。
惟有阮郎春尽，不归家。

梦江南二首
      其一
千万恨，恨极在天涯。
山月不知心里事，水风空落眼前花，摇曳碧云斜。

      其二
梳洗罢，独倚望江楼。
过尽千帆皆不是，斜晖脉脉水悠悠，肠断白蘋洲。

河传三首
      其一
江畔，相唤。
晓妆仙，仙景个女采莲。
请君莫向那岸边，少年，好花新满舡。
红袖摇曳逐风暖，垂玉腕，肠向柳丝断。
浦南归，浦北归，莫知，晚来人已稀。

      其二
湖上，闲望。
雨萧萧，烟浦花桥路遥。
谢娘翠娥愁不消，终朝，梦魂迷晚潮。
荡子天涯归棹远，春已晚，莺语空肠断。
若耶溪，溪水西，柳堤，不闻郎马嘶。

      其三
同伴，相唤。
杏花稀，梦里每愁依违。
仙客一去燕已飞，不归，泪痕空满衣。
天际云鸟引晴远，春已晚，烟霭渡南苑。
雪梅香，柳带长，小娘，转令人意伤。

蕃女怨二首
      其一
万枝香雪开已遍，细雨双燕。
钿蝉筝，金雀扇，画梁相见。
雁门消息不归来，又飞回。

      其二
碛南沙上惊雁起，飞雪千里。
玉连环，金镞箭，年年征战。
画楼离恨锦屏空，杏花红。

荷叶杯三首
      其一
一点露珠凝冷，波影。满池塘。
绿茎红艳两相乱，肠断。水风凉。

      其二
镜水夜来秋月，如雪。采莲时。
小娘红粉对寒浪，惆怅。正思想。

      其三
楚女欲归南浦，朝雨。湿愁红。
小船摇漾入花里，波起。隔西风。

皇甫先辈松十二首
皇甫松，字子奇。生卒年不详。
天仙子二首
      其一
晴野鹭鸶飞一只，水葓花发秋江碧。
刘郎此日别天仙，登绮席，泪珠滴，十二晚峰高历历。

      其二
踯躅花开红照水，鹧鸪飞遶青山觜。
行人经岁始归来，千万里，错相倚，懊恼天仙应有以。

浪淘沙二首
      其一
滩头细草接疏林，浪恶罾舡半欲沉。
宿鹭眠鸥飞旧浦，去年沙觜是江心。

      其二
蛮歌豆蔻北人愁，蒲雨杉风野艇秋。
浪起䴔䴖眠不得，寒沙细细入江流。

杨柳枝二首
      其一
春入行宫映翠微，玄宗侍女舞烟丝。
如今柳向空城绿，玉笛何人更把吹。

      其二
烂熳春归水国时，吴王宫殿柳丝垂。
黄莺长叫空闺畔，西子无因更得知。

摘得新二首
      其一
酌一卮，须教玉笛吹。
锦筵红䗶烛，莫来迟。
繁红一夜经风雨，是空枝。

      其二
摘得新，枝枝叶叶春。
管弦兼美酒，最关人。
平生都得几十度，展香茵。

梦江南二首
      其一
兰烬落，屏上暗红蕉。
闲梦江南梅熟日，夜舡吹笛雨萧萧，人语驿边桥。

      其二
楼上寝，残月下帘旌。
梦见秣陵惆怅事，桃花柳絮满江城，双髻坐吹笙。

采莲子二首
      其一
菡萏香莲十顷陂（举棹），小姑贪戏采莲迟（年少）。
晚来弄水船头湿（举棹），更脱红裙裹鸭儿（年少）。 
 
      其二
舡动湖光灔灔秋（举棹），贪看年少信舡流（年少）。
无端隔水抛莲子（举棹），遥被人知半日羞（年少）。

韦相庄二十二首
韦庄 字端己，唐末诗人、词人，与温庭筠齐名，为
《花间集》中大家。《花间集》录其词四十八首。

浣溪沙五首
      其一
清晓妆成寒食天，柳球斜袅间花钿，卷帘直出画堂前。
指点牡丹初绽朵，日高犹自凭朱栏，含嚬不语恨春残。

      其二
欲上秋千四体慵，拟教人送又心忪。画堂帘幕月明风。
此夜有情谁不极，隔墙棃雪又玲珑，玉容憔悴惹微红。

      其三
惆怅梦馀山月斜，孤灯照壁背红纱，小楼高阁谢娘家。
暗想玉容何所似，一枝春雪冻梅花，满身香雾簇朝霞。

      其四
绿树藏莺莺正啼，柳丝斜拂白铜堤，弄珠江上草萋萋。
日暮饮归何处客，绣鞍骢马一声嘶，满身兰麝醉如泥。

      其五
夜夜相思更漏残，伤心明月凭栏干，想君思我锦衾寒。
咫尺画堂深似海，忆来唯把旧书看，几时携手入长安。

菩萨蛮五首
红楼别夜堪惆怅，香灯半卷流苏帐。
残月出门时，美人和泪辞。
琵琶金翠羽，弦上黄莺语。
劝我早归家，绿窗人似花。

      其二
人人尽说江南好，游人只合江南老。
春水碧于天，画舡听雨眠。
𬬻边人似月，皓腕凝双雪。
未老莫还乡，还乡须断肠。

      其三
如今却忆江南乐，当时年少春衫薄。
骑马倚斜桥，满楼红袖招。
翠屏金屈曲，醉入花丛宿。
此度见花枝，白头誓不归。

      其四
劝君今夜须沉醉，樽前莫话明朝事。
珍重主人心，酒深情亦深。
须愁春漏短，莫诉金杯满。
遇酒且呵呵，人生能几何。

      其五
洛阳城里春光好，洛阳才子他乡老。
柳暗魏王堤，此时心转迷。
桃花春水渌，水上鸳鸯浴。
凝恨对残晖，忆君君不知。

归国遥三首
      其一
春欲暮，满地落花红带雨。
惆怅玉笼鹦鹉，单栖无伴侣。
南望去程何许，问花花不语。
早晚得同归去，恨无双翠羽。

      其二
金翡翠，为我南飞传我意。
罨画桥边春水，几年花下醉。
别后只知相愧，泪珠难远寄。
罗幕绣帏鸳被，旧欢如梦里。

      其三
春欲晚，戏蝶游蜂花烂熳。
日落谢家池馆，柳丝金缕断。
睡觉绿鬟风乱，画屏云雨散。
闲倚博山长叹，泪流沾皓腕。

应天长二首
      其一
绿槐阴里黄莺语，深院无人春昼午。
画帘垂，金凤舞，寂寞绣屏香一炷。
碧天云，无定处，空有梦魂来去。
夜夜绿䆫风雨，断肠君信否。

      其二
别来半岁音书绝，一寸离肠千万结。
难相见，易相别，又是玉楼花似雪。
暗相思，无处说，惆怅夜来烟月。
想得此时情切，泪沾红袖黦。

荷叶杯二首
      其一
绝代佳人难得，倾国，花下见无期。
一双愁黛远山眉，不忍更思惟。
闲掩翠屏金凤，残梦，罗幕画堂空。
碧天无路信难通，惆怅旧房栊。

      其二
记得那年花下，深夜，初识谢娘时。
水堂西面画帘垂，携手暗相期。
惆怅晓莺残月，相别，从此隔音尘。
如今俱是异乡人，相见更无因。

清平乐四首
      其一
春愁南陌，故国音书隔。
细雨霏霏棃花白，燕拂画帘金额。
尽日相望王孙，尘满衣上泪痕。
谁向桥边吹笛，驻马西望销魂。

      其二
野花芳草，寂寞关山道。
柳吐金丝莺语早，惆怅香闺暗老。
罗带悔结同心，独凭朱栏思深。
梦觉半床斜月，小䆫风触鸣琴。

      其三
何处游女，蜀国多云雨。
云解有情花解语，窣地绣罗金缕。
妆成不整金钿，含羞待月秋千。
住在绿槐阴里，门临春水桥边。

      其四
莺啼残月，绣阁香灯灭。
门外马嘶郎欲别，正是落花时节。
妆成不画蛾眉，含愁独倚金扉。
云路香尘莫扫，扫即郎去归迟。

望远行
欲别无言倚画屏，含恨暗伤情。
谢家庭树锦鸡鸣，残月落边城。
人欲别，马频嘶，绿槐千里长堤。
出门芳草路萋萋，云雨别来易东西。
不忍别君后，却入旧香闺。

花间集卷第三        五十首
    韦相庄二十五首
        谒金门二首    江城子二首    河传三首
        天仙子五首    喜迁莺二首    思帝乡二首
        诉衷情二首    上行杯二首    女冠子二首
        更漏子一首    酒泉子一首    木兰花一首
        小重山一首
    薛侍郎昭蕴十九首  
        浣溪纱八首    喜迁莺三首    小重山二首
        离别难一首    相见欢一首    醉公子一首
        女冠子二首    谒金门一首
    牛给事峤五首
     柳枝五首
谒金门
      其一
春漏促，金烬暗挑残烛。
一夜帘前风撼竹，梦魂相断续。
有个娇饶如玉，夜夜绣屏孤宿。
闲抱琵琶寻旧曲，远山眉黛绿。

      其二
空相忆，无计得传消息。
天上常娥人不识，寄书何处觅。
新睡觉来无力，不忍把伊书迹。
满院落花春寂寂，断肠芳艸碧。

江城子二首
      其一
恩重娇多情易伤，漏更长，解鸳鸯。
朱唇未动，先觉口脂香。
缓揭绣衾抽皓腕，移凤枕，枕潘郎。

      其二
髻鬟狼籍黛眉长，出兰房，别檀郎。
角声呜咽，星斗渐微茫。
露冷月残人未起，留不住，泪千行。

河传三首
何处，烟雨，隋堤春暮。
柳色葱茏，画桡金缕，翠旗高飐香风，水光融。
青娥殿脚春妆媚，轻云里，绰约司花妓。
江都宫阙，清淮月映迷楼，古今愁。
 
      其二
春晚，风暖，锦城花满。
狂杀游人，玉鞭金勒，寻胜驰骤轻尘，惜良晨。
翠娥争劝临邛酒，纤纤手，拂面垂丝柳。
归时烟里，钟鼓正是黄昏，暗销魂。

      其三
锦浦，春女，绣衣金缕。
雾薄云轻，花深柳暗，时节正是清明，雨初晴。
玉鞭魂断烟霞路，莺莺语，一望巫山雨。
香尘隐映，遥见翠槛红楼，黛眉愁。

天仙子五首
      其一
怅望前回梦里期，看花不语苦寻思。
露桃花里小腰肢，眉眼细，鬓云垂，唯有多情宋玉知。
 
      其二
深夜归来长酩酊，扶入流苏犹未醒。
醺醺酒气麝兰和，惊睡觉，笑呵呵，长道人生能几何。
 
      其三
蟾彩霜华夜不分，天外鸿声枕上闻，绣衾香冷懒重熏。
人寂寂，叶纷纷，才睡依前梦见君。
 
      其四
梦觉云屏依旧空，杜鹃声咽隔帘栊，玉郎薄幸去无踪。
一日日，恨重重，泪界莲腮两线红。
 
      其五
金似衣裳玉似身，眼如秋水鬓如云，霞裙月帔一群群。
来洞口，望烟分，刘阮不归春日曛。
 
喜迁莺二首
人汹汹，鼓冬冬，襟袖五更风。
大罗天上月朦胧，骑马上虚空。
香满衣，云满路，鸾凤遶身飞舞。
霓旌绛节一群群，引见玉华君。
 
      其二
街鼓动，禁城开，天上探人回，凤衔金榜出门来，平地一声雷。
莺已迁，龙已化，一夜满城车马。家家楼上簇神仙，争看鹤冲天。
 
思帝乡二首
      其一
云髻坠，凤钗垂。
髻坠钗垂无力，枕函欹。
翡翠屏深月落，漏依依。
说尽人间天上，两心知。
 
      其二
春日游，杏花吹满头。
陌上谁家年少，足风流。
妾拟将身嫁与，一生休。
纵被无情弃，不能羞！

诉衷情二首
      其一
烛烬香残帘半卷，梦初惊。
花欲谢，深夜，月胧明。
何处按歌声，轻轻。
舞衣尘暗生，负春情。

      其二
碧沼红芳烟雨静，倚兰桡。
垂玉珮，交带，袅纤腰。
鸳梦隔星桥，迢迢。
越罗香暗销，坠花翘。

上行杯二首
      其一
芳艸灞陵春岸，柳烟深，满楼弦管，一曲离肠寸寸断。
今日送君千万，红楼玉盘金镂盏，须劝珍重意，莫辞满。

      其二
白马玉鞭金辔，少年郎，离别容易，迢递去程千万里。
惆怅异乡云水，满酌一杯劝和泪，须愧珍重意，莫辞醉。

女冠子二首
      其一
四月十七，正是去年今日。
别君时，忍泪佯低面，含羞半敛眉。
不知魂已断，空有梦相随。
除却天边月，没人知。
 
      其二
昨夜夜半，枕上分明梦见：语多时，依旧桃花面，频低柳叶眉。
半羞还半喜，欲去又依依。觉来知是梦，不胜悲。

更漏子
钟鼓寒，楼阁暝，月照古桐金井。
深院闭，小庭空，落花香露红。
烟柳重，春雾薄，灯背水䆫高阁。
闲倚户，暗沾衣，待郎郎不归。
 
酒泉子
月落星沉，楼上美人春睡。
绿云倾，金枕腻，画屏深。
子规啼破相思梦，曙色东方才动。
柳烟轻，花露重，思难任。

木兰花
独上小楼春欲暮，愁望玉关芳艸路。
消息断，不逢人，却敛细眉归绣户。
坐看落花空叹息，罗袂湿斑红泪滴。
千山万水不曾行，魂梦欲教何处觅。

薛昭蕴十九首
薛昭蕴，生卒年不详。仕蜀，官司至侍郎。
小重山
一闭昭阳春又春，夜寒宫漏永，梦君恩。
昏思陈事暗消魂，罗衣湿，红袂有啼痕。
歌吹隔重阍，遶庭芳艸绿，倚长门。
万般惆怅向谁论？颙情立，宫殿欲黄昏。

浣溪沙八首
      其一
红蓼渡头秋正雨，印沙鸥迹自成行，整鬟飘袖野风香。
不语含嚬深浦里，几回愁煞棹舡郎，燕归帆尽水茫茫。

      其二
钿匣菱花锦带垂，静临兰槛卸头时，约鬟低珥等归期。
茂茂艸青湘渚阔，梦馀空有漏依依，二年终日损芳菲。
 
      其三
粉上依稀有泪痕，郡庭花落欲黄昏，远情深恨与谁论。
记得去年寒食日，延秋门外卓金轮，日斜人散暗消魂。

      其四
握手河桥柳似金，蜂须轻惹百花心，蕙风兰思寄清琴。
意满便同春水满，情深还似酒杯深，楚烟湘月两沉沉。
 
      其五
帘下三间出寺墙，满街垂杨绿阴长，嫩红轻翠间浓妆。
瞥地见时犹可可，却来闲处暗思量，如今情事隔仙乡。

      其六
江馆清秋缆客舡，故人相送夜开筵，麝烟兰焰簇花钿。
正是断魂迷楚雨，不堪离恨咽湘弦，月高霜白水连天。

      其七
倾国倾城恨有馀，几多红泪泣姑苏，倚风凝睇雪肌肤。
吴主山河空落日，越王宫殿半平芜，藕花菱蔓满重湖。 

      其八
越女淘金春水上，步摇云鬓珮鸣珰，渚风江草又清香。
不为远山凝翠黛，只应含恨向斜阳，碧桃花谢忆刘郎。
 
喜迁莺三首
      其一
残蟾落，晓钟鸣，羽化觉身轻。
乍无春睡有馀酲，杏苑雪初晴。
紫陌长，襟袖冷，不是人间风景。
回看尘土似前生，休羡谷中莺。

      其二
金门晓，玉京春，骏马骤轻尘。
桦烟深处白衫新，认得化龙身。
九陌喧，千户启，满袖桂香风细。
杏园欢宴曲江滨，自此占芳辰。

      其三
清明节，雨晴天，得意正当年。
马骄泥软锦连干，香袖半笼鞭。
花色融，人竞赏，尽是绣鞍朱鞅。
日斜无计更留连，归路艸和烟。

小重山二首
      其一
春到长门春草青，玉堦华露滴，月胧明。
东风吹断玉箫声，宫漏促，帘外晓啼莺。
愁起梦难成，红妆流宿泪，不胜情。
手挼裙带遶宫行，思君切，罗幌暗尘生。

      其二
秋到长门秋草黄，画梁双燕去，出宫墙。
玉箫无复理霓裳，金蝉坠，鸾镜掩休妆。
忆昔在昭阳，舞衣红绶带，绣鸳鸯。
至今犹惹御炉香，魂梦断，愁听漏更长。

离别难
宝马晓鞲雕鞍，罗帏乍别情难。
那堪春景媚，送君千万里。
半妆珠翠落，露华寒。
红䗶烛，青丝曲，偏能钩引泪阑干。
良夜促，香尘绿，魂欲迷，檀眉半敛愁低。
未别心先咽，欲语情难说。
出芳艸，路东西。
摇袖立，春风急，樱花杨柳雨凄凄。

相见欢
罗襦绣袂香红，画堂中。
细艸平沙蕃马，小屏风。
卷罗幕，凭妆阁，思无穷。
暮雨轻烟魂断，隔帘栊。

醉公子
慢绾青丝发，光砑吴绫袜。
床上小熏笼，韶州新退红。
叵耐无端处，捻得从头污。
恼得眼慵开，问人闲事来。
 
女冠子二首
      其一
求仙去也，翠钿金篦尽舍，入嵒峦。
雾卷黄罗帔，云雕白玉冠。
野烟溪洞冷，林月石桥寒。
静夜松风下，礼天坛。

      其二
云罗雾縠，新授明威法箓，降真函。
髻绾青丝发，冠抽碧玉𥮾。
往来云过五，去往岛经三。
正遇刘郎使，启瑶缄。

谒金门
春满院，叠损罗衣金线。
睡觉水精帘未卷，檐前双语燕。
斜掩金铺一扇，满地落花千片。
早是相思肠欲断，忍教频梦见。
 
牛峤五首
牛峤，字松卿，生卒年不详。五代前蜀词人。王建称帝时，曾任给事中。
柳枝五首
      其一
解冻风来末上青，解垂罗袖拜卿卿。
无端袅娜临官路，舞送行人过一生。

      其二
吴王宫里色偏深，一簇纤条万缕金。
不愤钱塘苏小小，引郎松下结同心。

      其三
桥北桥南千万条，恨伊张绪不相饶。
金羁白马临风望，认得杨家静婉腰。

      其四
狂雪随风扑马飞，惹烟无力被春欺。
莫交移入灵和殿，宫女三千又妒伊。

      其五
袅翠笼烟拂暖波，舞裙新染麹尘罗。
章华台畔隋堤上，傍得春风尔许多。

花间集卷第四        五十首
    牛给事峤二十六首
        女冠子四首    梦江南二首    感恩多二首
        应天长二首    更漏子三首    望江怨一首
        菩萨蛮七首    酒泉子一首    定西番一首
        玉楼春一首    西溪子一首    江城子二首
    张舍人泌二十三首
        浣溪纱十首    临江仙一首    女冠子一首
        河传二首      酒泉子一首    生查子一首
        思越人一首    满宫花一首    柳枝一首
        南歌子三首

女冠子四首
      其一
绿云高髻，点翠匀红时世。月如眉。
浅笑含双靥，低声唱小词。
眼看唯恐化，魂荡欲相随。
玉趾回娇步，约佳期。

      其二
锦江烟水，卓女烧春浓美。小檀霞。
绣带芙蓉帐，金钗芍药花。
额黄侵腻发，臂钏透红纱。
柳暗莺啼处，认郎家。

      其三
星冠霞帔，住在蘂珠宫里。佩叮当。
明翠摇蝉翼，纤珪理宿妆。
醮坛春艸绿，药院杏花香。
青鸟传心事，寄刘郎。

      其四
双飞双舞，春昼后园莺语。卷罗帏。
锦字书封了，银河雁过迟。
鸳鸯排宝帐，豆蔻绣连枝。
不语匀珠泪，落花时。
 
梦江南二首
      其一
㘅泥燕，飞到画堂前。
占得杏梁安稳处，体轻唯有主人怜，堪羡好因缘。

      其二
红绣被，两两间鸳鸯。
不是鸟中偏爱尔，为缘交颈睡南塘，全胜薄情郎。

感恩多二首
      其一
两条红粉泪，多少香闺意。
强攀桃李枝，敛愁眉。
陌上莺啼蝶舞，柳花飞。
柳花飞，愿得郎心，忆家还早归。

      其二
自从南浦别，愁见丁香结。
近来情转深，忆鸳衾。
几度将书托烟雁，泪盈襟。
泪盈襟，礼月求天，愿君知我心。

应天长二首
      其一
玉楼春望晴烟灭，舞衫斜卷金调脱。
黄鹂娇啭声初歇，杏花飘尽拢山雪。
凤钗低赴节，筵上王孙愁绝。
鸳鸯对㘅罗结，两情深夜月。

      其二
双眉澹薄藏心事，清夜背灯娇又醉。
玉钗横，山枕腻，宝帐鸳鸯春睡美。
别经时，无恨意，虚道相思憔悴。
莫信彩笺书里，赚人肠断字。

更漏子三首
      其一
星渐稀，漏频转，何处轮台声怨。
香阁掩，杏花红，月明杨柳风。
挑锦字，记情事，惟愿两心相似。
收泪语，背灯眠，玉钗横枕边。

      其二
春夜阑，更漏促，金烬暗挑残烛。
惊梦断，锦屏深，两乡明月心。
闺艸碧，望归客，还是不知消息。
辜负我，悔怜君，告天天不闻。

      其三
南浦情，红粉泪，争柰两人深意。
低翠黛，卷征衣，马嘶霜叶飞。
招手别，寸肠结，还是去年时节。
书托雁，梦归家，觉来江月斜。

望江怨
东风急，惜别花时手频执。
罗帏愁独入，马嘶残雨春芜湿。
倚门立，寄语薄情郎，粉香和泪泣。
 
菩萨蛮七首
      其一
舞裙香暖金泥凤，画梁语燕惊残梦。
门外柳花飞，玉郎犹未归。
愁匀红粉泪，眉剪春山翠。
何处是辽阳，锦屏春昼长。

      其二
柳花飞处莺声急，暗街春色香车立。
金凤小帘开，脸波和恨来。
今宵求梦想，难到青楼上。
赢得一场愁，鸳衾谁并头。

      其三
玉钗风动春幡急，交枝红杏笼烟泣。
楼上望卿卿，䆫寒新雨晴。
薰炉蒙翠被，绣帐鸳鸯睡。
何处有相知，羡他初画眉。
 
      其四
画屏重叠巫阳翠，楚神尚有行云意。
朝暮几般心，向他情漫深。
风流今古隔，虚作瞿塘客。
山月照山花，梦回灯影斜。

      其五
风帘燕舞莺啼柳，妆台约鬓低纤手。
钗重髻盘珊，一枝红牡丹。
门前行乐客，白马嘶春色。
故故坠金鞭，回头应眼穿。

      其六
绿云鬓上飞金雀，愁眉敛翠春烟薄。
香阁掩芙蓉，画屏山几重。
䆫寒天欲曙，犹结同心苣。
啼粉污罗衣，问郎何日归。

      其七
玉楼冰簟鸳鸯锦，粉融香汗流山枕。
帘外辘轳声，敛眉含笑惊。
柳阴烟漠漠，低鬓蝉钗落。
须作一生拼，尽君今日欢。

酒泉子
记得去年，烟暖杏园。
花正发，雪飘香，江艸绿，柳丝长。
钿车纤手卷帘望，眉学春山样。
凤钗低袅翠鬟，落梅妆。

定西番
紫塞月明千里，金甲冷，戍楼寒，梦长安。
乡思望中天阔，漏残星亦残。
画角数声呜咽，雪漫漫。

玉楼春
春入横塘摇浅浪，花落小园空惆怅。
此情谁信为狂夫，恨翠愁红流枕上。
小玉䆫前嗔燕语，红泪滴穿金线缕。
雁归不见报郎归，织成锦字封过与。
 
西溪子
捍拨双盘金凤，蝉鬓玉钗摇动。
画堂前，人不语，弦解语。
弹到昭君怨处，翠蛾愁，不回头。

江城子二首
      其一
䴔䴖飞起郡城东，碧江空，半滩风。
越王宫殿，蘋叶藕花中。
帘卷水楼鱼浪起，千片雪，雨蒙蒙。

      其二
极浦烟消水鸟飞，离筵分首时，送金卮。
渡口杨花，狂雪任风吹。
日暮天空波浪急，芳艸岸，雨如丝。

张泌二十三首
张泌，生卒年不详。事前蜀，官司至舍人。
浣溪沙十首
      其一
钿毂香车过柳堤，桦烟分处马频嘶，为他沉醉不成泥。
花满驿亭香露细，杜鹃声断玉蟾低，含情无语倚楼西。
 
      其二
马上凝情忆旧游，照花淹竹小溪流，钿筝罗幕玉搔头。
早是出门长带月，可堪分袂又经秋，晚风斜日不胜愁。

      其三
独立寒堦望月华，露浓香泛小庭花，绣屏愁背一灯斜。
云雨自从分散后，人间无路到仙家，但凭魂梦访天涯。

      其四
依约残眉理旧黄，翠鬟抛掷一簪长，暖风晴日罢朝妆。
闲折海棠看又撚，玉纤无力惹馀香，此情谁会倚斜阳。

      其五
翡翠屏开绣幄红，谢娥无力晓妆慵，锦帷鸳被宿香浓。
微雨小庭春寂寞，燕飞莺语隔帘栊，杏花凝恨倚东风。
 
      其六
枕障熏𬬻隔绣帏，二年终日两相思，杏花明月始应知。
天上人间何处去，旧欢新梦觉来时，黄昏微雨画帘垂。

      其七
花月香寒悄夜尘，绮筵幽会暗伤神，婵娟依约画屏人。
人不见时还暂语，令才抛后爱微嚬，越罗巴锦不胜春。

      其八
偏戴花冠白玉簪，睡容新起意沉吟，翠钿金缕镇眉心。
小槛日斜风悄悄，隔帘零落杏花阴，断香轻碧鏁愁深。

      其九
晚逐香车入凤城，东风斜揭绣帘轻，慢回娇眼笑盈盈。
消息未通何计是，便须佯醉且随行，依稀闻道大狂生。
 
      其十
小市东门欲雪天，众中依约见神仙，蘂黄香画贴金蝉。
饮散黄昏人草草，醉容无语立门前，马嘶尘烘一街烟。

临江仙
烟收湘渚秋江静，蕉花露泣愁红。
五云双鹤去无踪，几回魂断，凝望向长空。
翠竹暗留珠泪怨，闲调宝瑟波中，花鬟月鬓绿云重。
古祠深殿，香冷雨和风。

女冠子
露花烟草，寂寞五云三岛，正春深。
貌减潜销玉，香残尚惹襟。
竹疏虚槛静，松密醮坛阴。
何事刘郎去，信沉沉。

河传二首
      其一
渺莽云水，惆怅暮帆，去程迢递。
夕阳芳艸，千里万里，雁声无限起。
梦魂悄断烟波里，心如醉。
相见何处是，锦屏香冷无睡，被头多少泪。

      其二
红杏，交枝相映，密密蒙蒙。
一庭浓艳倚东风，香融，透帘栊。
斜阳似共春光语，蝶争舞，更引流莺妒。
魂销千片玉樽前，神仙，瑶池醉暮天。

酒泉子二首
      其一
春雨打䆫，惊梦觉来天气晓。
画堂深，红焰小，背兰缸。
酒香喷鼻懒开缸，惆怅更无人共醉。
旧巢中，新燕子，语双双。

      其二
紫陌青门，三十六宫春色。
御沟辇路暗相通，杏园风。
咸阳沽酒宝钗空，笑指未央归去。
插花走马落残红，月明中。
 
生查子
相见稀，喜见相见，相见还相远。
檀画荔枝红，金蔓蜻蜓软。
鱼雁疏，芳信断，花落庭阴晚。
可怜玉肌肤，消瘦成慵懒。

思越人
燕双飞，莺百啭，越波堤下长桥。
鬬钿花筐金匣，恰舞衣罗薄纤腰。
东风澹荡慵无力，黛眉愁聚春碧。
满地落花无消息，月明肠断空忆。

满宫花
花正芳，楼似绮，寂寞上阳宫里。
钿笼金鏁睡鸳鸯，帘冷露华珠翠。
娇艳轻盈香雪腻，细雨黄莺双起。
东风惆怅欲清明，公子桥边沉醉。

柳枝
腻粉琼妆透碧纱，雪休夸。
金凤搔头堕鬓斜，发交加。
倚著云屏新睡觉，思梦笑。
红腮隐出枕函花，有些些。

南歌子三首
      其一
柳色遮楼暗，桐花落砌香。
画堂开处远风凉，高卷水精帘额，衬斜阳。

      其二
岸柳拖烟绿，庭花照日红。
数声蜀魄入帘栊，惊断碧䆫残梦，画屏空。

      其三
锦荐红㶉𫛶，罗衣绣凤凰。
绮疏飘雪北风狂，帘幕尽垂无事，郁金香。
 
花间集卷第五        五十首
    张舍人泌四首
        江城子二首    何渎神一首    胡蝶儿一首
    毛司徒文锡三十一首
        虞美人二首    酒泉子一首    喜迁莺一首
        赞成功一首    西溪子一首    中兴乐一首
        更漏子一首    接贤宾一首    赞浦子一首
        甘州遍一首    纱䆫恨二首    柳含烟四首
        醉花间二首    浣纱溪一首    浣纱溪一首
        月宫春一首    恋情深二首    诉衷情二首
        应天长一首    何满子一首    巫山一段云一首
        临江仙一首
    牛学士希济十一首
        临江仙七首    酒泉子一首    生查子一首
        中兴乐一首    谒金门一首
    欧阳舍人烱四首
        浣溪纱四首
江城子(张舍人泌)    
      其一
碧栏干外小中庭，雨初晴，晓莺声。
飞絮落花，时节近清明。
睡起卷帘无一事，匀面了，没心情。
 
      其二
浣花溪上见卿卿，脸波秋水明，黛眉轻。
绿云高绾，金族小蜻蜓。
好是问他来得磨？和笑道：莫多情。

河渎神
古树噪寒鸦，满庭枫叶芦花。
昼灯当午隔轻纱，画阁珠帘影斜。
门外往来祈赛客，翩翩帆落天涯。
回首隔江烟火，渡头三两人家。

蝴蝶儿
蝴蝶儿，晚春时，阿娇初著淡黄衣，倚䆫学画伊。
还似花间见，双双对对飞。
无端和泪拭燕脂，惹教双翅垂。

毛文锡三十一首
毛文锡，字平圭。生卒年不详。五代蜀词人，官司至司徒。
虞美人二首
      其一
鸳鸯对浴银塘暖，水面蒲梢短。
垂杨低拂麹尘波，蛟丝结网露珠多，滴圆荷。
遥思桃叶吴江碧，便是天河隔。
锦鳞红鬣影沉沉，相思空有梦相寻，意难任。

      其二
宝檀金缕鸳鸯枕，绶带盘宫锦。
夕阳低映小䆫明，南园绿树语莺莺，梦难成。
玉𬬻香暖频添炷，满地飘轻絮。
珠帘不卷度沉烟，庭前闲立画秋千，艳阳天。

酒泉子
绿树春深，燕语莺啼声断续。
蕙风飘荡入芳丛，惹残红。
柳丝无力袅烟空，金盏不辞须满酌。
海棠花下思朦胧，醉香风。

喜迁莺
芳春景，暧晴烟，乔木见莺迁。
传枝偎叶语关关，飞过绮丛间。
锦翼鲜，金毳软，百啭千娇相唤。
碧纱䆫晓怕闻声，惊破鸳鸯暖。

赞成功
海棠未坼，万点深红，香包缄结一重重。
似含羞态，邀勒春风。
蜂来蝶去，任遶芳丛。
昨夜微雨，飘洒庭中。
忽闻声滴井边桐，美人惊起，坐听晨钟。
快教折取，戴玉珑璁。

西溪子
昨日西溪游赏，芳树奇花千样，鏁春光。
金樽满，听弦管，娇妓舞衫香暖。
不觉到斜晖，马驮归。

中兴乐
豆蔻花繁烟艳深，丁香软结同心。
翠鬟女，相与共淘金。
红蕉叶里猩猩语，鸳鸯浦，镜中鸾舞。
丝雨隔，荔枝阴。

更漏子
春夜阑，春恨切，花外子规啼月。
人不见，梦难凭，红纱一点灯。
偏怨别，是芳节，庭中丁香千结。
宵雾散，晓霞辉，梁间双燕飞。

接贤宾
香鞯镂襜五花骢，值春景初融。
流珠喷沫躞蹀，汗血流红。
少年公子能乘驭，金镳玉辔珑璁。
为惜珊瑚鞭不下，骄生百步千踪。
信穿花，从拂柳，向九陌追风。
 
赞浦子
锦帐添香睡，金𬬻换夕薰。
懒结芙蓉带，慵拖翡翠裙。
正是桃夭柳媚，那堪暮雨朝云。
宋玉高唐意，裁琼欲赠君。

甘州遍二首
      其一
春光好，公子爱闲游，足风流。
金鞍白马，雕弓宝剑，红缨锦襜出长秋。
花蔽膝，玉衔头。
寻芳逐胜欢宴，丝竹不曾休。
美人唱，揭调是《甘州》。醉红楼。
尧年舜日，乐圣永无忧。

      其二
秋风紧，平碛雁行低，阵云齐。
萧萧飒飒，边声四起，愁闻戍角与征鼙。
青冢北，黑山西。
沙飞聚散无定，往往路人迷。
铁衣冷，战马血沾蹄，破蕃溪。
凤皇诏下，步步蹑丹梯。

纱䆫恨二首
      其一
新春燕子还来至，一双飞。
垒巢泥湿时时坠，涴人衣。
后园里看百花发，香风拂，绣户金扉。
月照纱䆫，恨依依。

      其二
双双蝶翅涂𫓪粉，咂花心。
绮䆫绣户飞来稳，画堂阴。
二三月爱随飘絮，伴落花，来拂衣襟。
更剪轻罗片，傅黄金。
 
柳含烟四首
      其一 
隋堤柳，汴河旁。
夹岸绿阴千里，龙舟凤舸木兰香，锦帆张。
因梦江南春景好，一路流苏羽葆。
笙歌未尽起横流，鏁春愁。

      其二
河桥柳，占芳春。
映水含烟拂路，几回攀折赠行人，暗伤神。
乐府吹为横笛曲，能使离肠断续。
不如移植在金门，近天恩。

      其三
章台柳，近垂旒。
低拂往来冠盖，朦胧春色满皇州，瑞烟浮。
直与路边江畔别，免被离人攀折。
最怜京兆画蛾眉，叶纤时。

      其四
御沟柳，占春多。
半出宫墙婀娜，有时倒影醮轻罗，麹尘波。
昨日金銮巡上苑，风亚舞腰纤软。
栽培得地近皇宫，瑞烟浓。

醉花间二首
      其一
休相问，怕相问，相问还添恨。
春水满塘生，㶉𫛶还相趁。
咋夜雨霏霏，临明寒一阵。
偏忆戍楼人，久绝边庭信。

      其二
深相忆，莫相忆，相忆情难极。
银汉是红墙，一带遥相隔。
金盘珠露滴，两岸榆花白。
风摇玉珮清，今夕为何夕。

浣沙溪
春水轻波浸绿苔，枇杷洲上紫檀开。
晴日眠沙㶉㶉稳，暖相隈。
罗袜生尘游女过，有人逢著弄珠回。
兰麝飘香初解珮，忘归来。

浣溪沙
七夕年年信不违，银河清浅白云微，蟾光鹊影伯劳飞。
每恨蟪蛄怜婺女，几回娇妒下鸳机，今宵嘉会两依依。
 
月宫春
水精宫里桂花开，神仙探几回。
红芳金蘂绣重台，低倾马瑙杯。
玉兔银蟾争守护，姮娥姹女戏相隈。
遥听钧天九奏，玉皇亲看来。

恋情深二首
      其一
滴滴铜壶塞漏咽，醉红楼月。
宴馀香殿会鸳衾，荡春心。
真珠帘下晓光侵，莺语隔琼林。
宝帐欲开慵起，恋情深。

      其二
玉殿春浓花烂熳，簇神仙伴。
罗裙窣地缕黄金，奏清音。
酒阑歌罢两沉沉，一笑动君心。
永作鸳鸯伴，恋情深。
 
诉衷情二首
      其一
桃花流水漾纵横，春昼彩霞明。
刘郎去，阮郎行，惆怅恨难平。
愁坐对云屏，算归程。
何时携手洞边迎，诉衷情。
 
　　　其二
鸳鸯交颈绣衣轻，碧沼藕花馨。
隈藻荇，映兰汀，和雨浴浮萍。
思妇对心惊，想边庭。何时解珮掩云屏，诉衷情。

应天长
平江波暖鸳鸯语，两两钓舡归极浦。
芦州一夜风和雨，飞起浅沙翘雪鹭。
渔灯明远渚，兰棹今宵何处。
罗袂从风轻举，愁杀采莲女。
 
河满子
红粉楼前月照，碧纱䆫外莺啼。
梦断辽阳音信，那堪独守空闺。
恨对百花时节，王孙绿草萋萋。

巫山一段云
雨霁巫山上，云轻映碧天。
远峰吹散又相连，十二晚峰前。
暗湿啼猿树，高笼过客舡。
朝朝暮暮楚江边，几度降神仙。

临江仙
暮蝉声尽落斜阳，银蟾影挂潇湘。
黄陵庙侧水茫茫。楚山红树，烟雨隔高唐。
岸泊渔灯风飐碎，白蘋远散浓香。
灵娥鼓琴韵清商，朱弦凄切，云散碧天长。

牛学士希济十一首
牛希济，五代词人。 前蜀王衍时，曾任翰林学士。
临江仙七首
      其一
峭碧参差十二峰，冷烟寒树重重。
瑶姬宫殿是仙踪，金𬬻珠帐，香霭昼偏浓。
一自楚王惊梦断，人间无路相逢。
至今云雨带愁容，月斜江上，征棹动晨钟。

      其二
谢家仙观寄云岑，岩萝拂地成阴。
洞房不闭白云深，当时丹灶，一粒化黄金。
石壁霞衣犹半挂，松风长似鸣琴。
时间唳鹤起前林，十洲高会，何处许相寻？

      其三
渭阙宫城秦树凋，玉楼独上无憀。
含情不语自吹箫，调情和恨，天路逐风飘。
何事乘龙入忽降，似知深意相招。
三清携手路非遥，世间屏障，彩笔划娇饶。

      其四
江绕黄陵春庙闲，娇莺独语关关。
满庭重叠绿苔斑，阴云无事，四散自归山。
箫鼓声稀香烬冷，月娥敛尽弯环。
风流皆道胜人间，须知狂客，判死为红颜。

      其五
素洛春光潋滟平，千重媚脸初生。
凌波罗袜势轻轻，烟笼日照，珠翠半分明。
风引宝衣疑欲舞，鸾回凤翥堪惊。
也知心许无恐成，陈王辞赋，千载有声名。

      其六
柳带摇风汉水滨，平芜两岸争匀。
鸳鸯对浴浪痕新。弄珠游女，微笑自含春。
轻步暗移蝉鬓动，罗裙风惹轻尘。
水精宫殿岂无因？空劳纤手，解珮赠情人。

      其七
洞庭波浪飐晴天，君山一点凝烟。
此中真境属神仙，玉楼珠殿，相映月轮边。
万里平湖秋色冷，星辰垂影参然。
橘林霜重更红鲜，罗浮山下，有路暗相连。
 
酒泉子
枕转簟凉，清晓远钟残梦。
月光斜、帘影动，旧𬬻香。
梦中说尽相思事，纤手匀双泪。
去年书，今日意，断离肠。

生查子
春山烟欲收，天澹稀星小。
残月脸边明，别泪临清晓。
语已多，情未了，回首犹重道：
记得绿罗裙，处处怜芳草。 。

中兴乐
池塘暖碧浸晴晖，蒙蒙柳絮轻飞。
红蘂凋来，醉梦还稀。
春云空有雁归，珠帘垂。
东风寂寞，恨郎抛掷，泪湿罗衣。

谒金门
秋已暮，重叠关山岐路。
嘶马摇鞭何处去，晓禽霜满树。
梦断禁城神鼓，泪滴枕檀无数。
一点凝红和薄雾，翠蛾愁不语。

欧阳舍人炯四首
浣溪沙三首
      其一
落絮残莺半日天，玉柔花醉只思眠，惹䆫映竹满炉烟。
独掩画屏愁不语，斜欹瑶枕髻鬟偏，此时心在阿谁边。

      其二
天碧罗衣拂地垂，美人初著更相宜，宛风如舞透香肌。
独坐含嚬吹凤竹，园中缓步折花枝，有情无力泥人时。

      其三
相见休言有泪珠，酒阑重得叙欢娱，凤屏鸳枕宿金铺。
兰麝细香闻喘息，绮罗纤缕见肌肤，此时还恨薄情无。
 
三字令
春欲尽，日迟迟，牡丹时。
罗幌卷，翠帘垂。
彩笺书，红粉泪，两心知。
人不在，燕空归，负佳期。
香烬落，枕函欹。
月分明，花澹薄，惹相思。

花间集卷第六        五十一首
    欧阳舍人炯十三首
        南乡子八首    献衷心一首    贺明朝二首
        江城子一首    凤楼春一首
    和学士凝十三首
        小重山二首    临江仙二首    菩萨蛮一首
        山花子二首    河满子二首    薄命女一首
        望梅花一首    天仙子二首    春光好二首
        采桑子一首    柳枝三首      渔父一首
    顾太尉敻十八首
        虞美人六首    河传三首      甘州子五首
        玉楼春四首

南乡子    欧阳舍人烱
      其一
嫩草如烟，石榴花发海南天。
日暮江亭春影渌，鸳鸯浴。
水远山长看不足。

      其二
画舸停桡，槿花篱外竹横桥。
水上游人沙上女，回顾，笑指芭蕉林里住。

      其三
岸远沙平，日斜归路晚霞明。
孔雀自怜金翠尾，临水，认得行人惊不起。

      其四
洞口谁家，木兰舡系木兰花。
红袖女郎相引去，游南浦，笑倚春风相对语。

      其五
二八花钿，胸前如雪脸如莲。
耳坠金镮穿瑟瑟，霞衣窄，笑倚江头招远客。

      其六
路入南中，桄榔叶暗蓼花红。
两岸人家微雨后，收红豆，树底纤纤抬素手。

      其七
袖敛鲛绡，采香深洞笑相邀。
藤杖枝头芦酒滴，铺葵席，豆蔻花间趖晚日。

      其八
翡翠䴔䴖，白蘋香里小沙汀。
岛上阴阴秋雨色，芦花扑，数只渔舡何处宿。

献衷心
见好花颜色，争笑东风。
双脸上，晚妆同。
闲小楼深阁，春景重重。
三五夜，偏有恨，月明中。
情未已，信曾通，满衣犹自染檀红。
恨不如双燕，飞舞帘栊。
春欲暮，残絮尽，柳条空。

贺明朝二首
      其一
忆昔花间初识面，红袖半遮妆脸。
轻转石榴裙带，故将纤纤玉指，偷撚双凤金线。
碧梧桐鏁深深院，谁料得，两情何日教缱绻。
羡春来双燕，飞到玉楼，朝暮相见。 

      其二
忆昔花间相见后，只凭纤手，暗抛红豆。
人前不解，巧传心事。
别来依旧，辜负春昼。
碧罗衣上蹙金绣，睹对对鸳鸯，空裛泪痕透。
想韶颜非久，终是为伊，只恁偷瘦。
 
江城子
晚日金陵岸艸平，落霞明，水无情，六代繁华，暗逐逝波声。
空有姑苏台上月，如西子镜照江城。

凤楼春
凤髻绿云丛，深掩房拢。
锦书通，梦中相见觉来慵，匀面泪脸珠融。
因想玉郎何处去，对淑景谁同。
小楼中，春思无穷。
倚栏颙望，暗牵愁绪，柳花飞起东风。
斜日照帘，罗幌香冷粉屏空。
海棠零落，莺语残红。

和学士凝二十首
和凝 ，字成绩，五代词人。曾官翰林学士知制诰等职。
小重山二首
      其一
春入神京万木芳，禁林莺语滑，蝶飞狂。
晓花擎露妒啼妆，红日永，风和百花香。
烟鏁柳丝长，御沟澄碧水，转池塘。
时时微雨洗风光，天衢远，到处引笙篁。
 
      其二
正是神京烂熳时，群仙初折得，郄诜枝。
乌犀白纻最相宜，精神出，御陌袖鞭垂。
柳色展愁眉，管弦分响亮，探花期。
光阴占断曲江池，新榜上，名姓彻丹墀。

临江仙二首
      其一
海棠香老春江晚，小楼雾縠涳蒙。
翠鬟初出绣帘中，麝烟鸾珮蘋风。
碾玉钗摇㶉𫛶战，雪肌云鬓将融。
含情遥指碧波东，越王台殿蓼花红。

      其二
披袍窣地红宫锦，莺语时啭轻音。
碧罗冠子稳犀簪，凤皇双飐步摇金。
肌骨细匀红玉软，脸波微送春心。
娇羞不肯入鸳衾，兰膏光里两情深。
 
菩萨蛮
越梅半拆轻寒里，冰清澹薄笼蓝水。
暖觉杏梢红，游丝狂惹风。
闲堦莎径碧，远梦犹堪惜。
离恨又迎春，相思难重陈。

山花子二首
      其一
莺锦蝉縠馥麝脐，轻裾花早晓烟迷。
㶉𫛶战金红掌坠，翠云低。
星靥笑隈霞脸畔，蹙金开襜衬银泥。
春思半和芳草嫩，碧萋萋。

      其二
银字笙寒调正长，水纹簟冷画屏凉。
玉腕重金扼臂，澹梳妆。
几度试香纤手暖，一回尝酒绛唇光。
佯弄红丝蝇拂子，打檀郎。
 
河满子二首
      其一
正是破瓜年几，含情惯得人饶。
桃李精神鹦鹉舌，可堪虚度良宵。
却爱蓝罗裙子，羡他长束纤腰。

      其二
写得鱼笺无限，其如花鏁春辉。
目断巫山云雨，空教残梦依依。
却爱熏香小鸭，羡他长在屏帏。

薄命女
天欲晓，宫漏穿花声缭绕。
窗里星光少，冷霞寒侵帐额，残月光沉树杪。
梦断锦帏空悄悄，强起愁眉小。

望梅花
春草全无消息，腊雪犹馀踪迹。
越岭寒枝香自拆，冷艳奇芳堪惜。
何事寿阳无处觅，吹入谁家横笛。
 
天仙子二首
      其一
柳色披衫金缕凤，纤手轻拈红豆弄，翠蛾双敛正含情。
桃花洞，瑶台梦，一片春愁谁与共。

      其二
洞口春红飞蔌蔌，仙子含愁眉黛绿。
阮郎何事不归来，懒烧金，慵篆玉。
流水桃花空断续。

春光好二首
      其一
纱䆫暖，画屏闲，亸云鬟。
睡起四肢无力，半春间。
玉指剪裁罗胜，金盘点缀苏山。
窥宋深心无限事，小眉弯。

      其二
蘋叶软，杏花明，画舡轻。
双浴鸳鸯出渌汀，棹歌声。
春水无风无浪，春天半雨半晴。
红粉相随南浦晚，几含情。

采桑子
蝤蛴领上诃梨子，绣带双垂，椒户闲时，竞学樗蒲赌荔枝。
丛头鞋子红编细，裙窣金丝。
无事嚬眉，春思翻教阿母疑。

柳枝三首
      其一
软碧瑶烟似送人，映花时把翠蛾嚬。
青青自是风流主，慢飐金丝待洛神。

      其二
瑟瑟罗裙金缕腰，黛眉隈破未重描。
醉来咬损新花子，拽住仙郎尽放娇。
 
      其三
鹊桥初就咽银河，今夜仙郎自姓和。
不是昔年攀桂树，岂能月里索嫦娥。

渔父
白芷汀寒立鹭鸶，蘋风轻剪浪花时。
烟幂幂，日迟迟。
香引芙蓉惹钓丝。
 
顾太尉敻十八首
顾敻，生卒年不详。五代十国后蜀词人。累官至太尉。
虞美人六首
      其一
晓莺啼破相思梦，帘看金泥凤。
宿妆犹在酒初醒，翠翘慵整倚云屏，转娉婷。
香檀细画侵桃脸，罗袂轻轻敛。
佳期堪恨再难寻，绿芜满院柳成阴，负春心。

      其二
触帘风送景阳钟，鸳被绣花重。
晓帏初卷冷烟浓，翠匀粉黛好仪容，思娇慵。
起来无语理朝妆，宝匣镜凝光。
绿荷相倚满池塘，露清枕簟藕花香，恨悠扬。

      其三
翠屏闲掩垂珠箔，丝雨笼池阁。
露粘红藕咽清香，谢娘娇极不成狂，罢朝妆。
小金㶉𫛶沉烟细，腻枕堆云髻。
浅眉微敛炷檀轻，旧懽时有梦魂惊，悔多情。

      其四
碧梧桐映纱䆫晚，花谢莺声懒。
小屏屈曲掩青山，翠帏香粉玉炉寒，两蛾攒。
颠狂少年轻离别，辜负春时节。
画罗红袂有啼痕，魂消无语倚闺门，欲黄昏。

      其五
深闺春色劳思想，恨共春芜长。
黄鹂娇啭泥芳妍，杏枝如画倚轻烟，鏁䆫前。
凭栏愁立双蛾细，柳影斜摇砌。
玉郎还是不还家，教人魂梦逐杨花，绕天涯。

      其六
少年艳质胜琼英，早晚别三清。
莲冠稳𥮾钿篦横，飘飘罗袖碧云轻，画难成。
迟迟少转腰身袅，翠靥眉心小。
醮坛风急杏花香。
此时恨不驾鸾皇，访刘郎。

河传三首
      其一
燕飏，晴景。
小䆫屏暖，鸳鸯交颈。
菱花掩却翠鬟欹，慵整。海棠帘外影。
绣帏香断金㶉𫛶，无消息，心事空相忆。
东风，春正浓。
愁红，泪痕衣上重。

      其二
曲槛，春晚。碧流纹细，绿杨丝软，露花，鲜杏，枝繁莺啭，野芜似剪。
直是人间到天上，堪游赏，醉眼疑屏障，对池塘，惜韶光，断肠为花须尽狂。

      其三
棹举，舟去，波光渺渺，不知何处，岸花汀草共依依，雨微，鹧鸪相逐飞。
天涯离恨江声咽，啼猿切，此意向谁说。
倚兰桡，无憀。
魂消，小炉香欲焦。

甘州子五首
      其一
一炉龙麝锦帷旁，屏掩映，烛荧煌。
禁楼刁斗喜初长，罗荐绣鸳鸯。
山枕上，私语口脂香。

      其二
每逢清夜与良晨，多怅望，足伤神。
云迷水隔意中人，寂寞绣罗茵。
山枕上，几点泪痕新。
 
      其三
曾如刘阮访仙踪，深洞客，此时逢。
绮筵散后绣衾同，款曲见韶容。
山枕上，长是怯晨钟。
 
    其四
露桃花里小楼深，持玉盏，听瑶琴。
醉归青琐入鸳衾，月色照衣襟。
山枕上，翠钿镇眉心。

      其五
红𬬻深夜醉调笙，敲拍处，玉纤轻。
小屏古画岸低平，烟月满闲庭。
山枕上，灯背脸波横。

玉楼春四首
      其一
月照玉楼春漏促，飒飒风摇庭砌竹。
梦惊鸳被觉来时，何处管弦声断续。
惆怅少年游冶去，枕上两蛾攒细绿。
晓莺帘外语花枝，背帐犹残红䗶烛。

      其二
柳映玉楼春日晚，雨细风轻烟草软。
画堂鹦鹉语雕笼，金粉小屏犹半掩。
香灭绣帏人寂寂，倚槛无言愁思远。
恨郎何处纵疏狂，长使含啼眉不展。

      其三
月皎露华䆫影细，风送菊香粘绣袂。
博山炉冷水沉微，惆怅金闺终日闭。
懒展罗衾垂玉泪，羞对菱花𥮾宝髻。
良宵好事枉教休，无计那他狂耍婿。

其四
拂水双飞来去燕，曲槛小屏山六扇。
春愁凝思结眉心，绿绮懒调红锦荐。
话别情多声欲战，玉筋痕留红粉面。
镇长独立到黄昏，却怕良宵频梦见。
 
花间集第七        五十首
    顾太尉敻三十七首
        浣溪纱八首    酒泉子七首    杨柳枝一首
        遐方怨一首    献衷心一首    应天长一首
        诉衷情二首    荷叶杯九首    渔歌子一首
        临江仙三首    醉公子二首    更漏子一首
    孙少监光宪十三首
        浣溪纱九首    河传四首      

浣溪沙八首       顾太尉敻
      其一
春色迷人恨正赊，可堪荡子不还家，细风轻露著梨花。
帘外有情双燕飏，槛前无力绿杨斜，小屏狂梦极天涯。

      其二
红藕香寒翠渚平，月笼虚阁夜蛩清，塞鸿惊梦两牵情。
宝帐玉𬬻，残麝冷，罗衣金缕暗尘生，小䆫孤烛泪纵横。

      其三
荷芰风轻帘幕香，绣衣㶉𫛶泳回塘，小屏闲掩旧潇湘。
恨入空帏鸾影独，泪凝双脸渚莲光，薄情年少每思量。

      其四
惆怅经年别谢娘，月䆫花院好风光，此时相望最情伤。
青鸟不来传锦字，瑶姬何处鏁兰房，忍教魂梦两茫茫。

      其五
庭菊飘黄玉露浓，冷莎隈砌隐鸣蛩，何期良夜得相逢。
背帐风摇红䗶滴，惹香暖梦绣衾重，觉来枕上怯晨钟。

      其六
云澹风高叶乱飞，小庭寒雨绿苔微，深闺人静掩屏帏。
粉黛暗愁金带枕，鸳鸯空绕画罗衣，那堪辜负不思归。

      其七
雁响遥天玉漏清，小纱䆫外月胧明，翠帏金鸭炷香平。
何处不归音信断，良宵空使梦魂惊，簟凉枕冷不胜情。
 
      其八
露白蟾明又到秋，佳期幽会两悠悠，梦牵情役几时休。
记得泥人微敛黛，无言斜倚小书楼，暗思前事不胜愁。

酒泉子七首
      其一
杨柳舞风，轻惹春烟残雨。
杏花愁，莺正语，画楼东。
锦屏寂寞思无穷，还是不知消息。
镜尘生，珠泪滴，损仪容。

      其二
罗带缕金，兰麝烟凝魂断。
画屏欹，云鬓乱，恨难任。
几回垂泪滴鸳衾，薄情何处去。
登临䆫，花满树，信沉沉。

      其三
小槛日斜，风度绿䆫人悄悄。
翠帏闲掩舞双鸾，旧香寒。
别来情绪转难判，韶颜看却老。
依稀粉上有啼痕，暗销魂。

      其四
黛薄红深，约掠绿鬟云腻。
小鸳鸯，金翡翠，称人心。
锦鳞无处传幽意，海燕兰堂春又去。
隔年书，千点泪，恨难任。

      其五
掩却菱花，收拾翠钿休上面。
金虫玉燕鏁香奁，恨猒猒。
云鬟半坠懒重𥮾，泪侵山枕湿。
恨灯背帐梦方酣，雁飞南。

      其六
水碧风清，入槛细香红藕腻。
谢娘敛翠恨无涯，小屏斜。
堪憎荡子不还家，谩留罗带结。
帐深枕腻炷沉烟，负当年。

      其七
黛怨红羞，掩映画堂春欲暮。
残花微雨隔青楼，思悠悠。
芳菲时节看将度，寂寞无人还独语。
画罗襦，香粉污，不胜愁。

杨柳枝
秋夜香闺思寂寥，漏迢迢。
鸳帏罗幌麝烟销，烛光摇。
正忆玉郎游荡去，无寻处。
更闻帘外雨萧萧，滴芭蕉。

遐方怨
帘影细，簟纹平。
象纱笼玉指，缕金罗扇轻。
嫩红双脸似花明，两条眉黛远山横。
风箫歇，镜尘生。
辽塞音书绝，梦魂长暗惊。
玉郎经岁负娉婷，教人争不恨无情。

献衷心
绣鸳鸯帐暖，画孔雀屏欹。
人悄悄，月明时，想昔年懽笑，恨今日分离。
银釭背，铜漏永，阻佳期。
小楼烟细，虚阁帘垂。
几多心事，暗地思惟。
被娇娥牵役，魂梦如痴。
金闺里，山枕上，始应知。

应天长
瑟瑟罗裙金线缕，轻透鹅黄香画袴。
垂交带，盘鹦鹉，袅袅翠翘移玉步。
背人匀檀炷，慢转横波偷觑。
敛黛春情暗许，倚屏慵不语。

诉衷情二首
      其一
香灭帘垂春漏永，整鸳衾。
罗带重，双凤，缕黄金。
䆫外月光临，沉沉。
断肠无处寻，负春心。

      其二
永夜抛人何处去，绝来音。
香阁掩，眉敛，月将沉。
怎忍不相寻？鸳孤衾。
换我心为你心，始知相忆深。

荷叶杯九首
      其一
春尽小庭花落，寂寞。
凭槛敛双眉，忍教成病忆佳期。
知摩知？知摩知？

      其二
歌发谁家筵上，寥亮。
别恨正悠悠，兰釭背帐月当楼。
愁摩愁，愁摩愁。

      其三
弱柳好花尽拆，晴陌。
陌上少年郎，满身兰麝扑人香。
狂摩狂，狂摩狂。

      其四
记得那时相见，胆战。
鬓乱四肢柔，泥人无语不抬头。
羞摩羞，羞摩羞。

      其五
夜久歌声怨咽，残月。
菊冷露微微，看看湿透缕金衣。
归摩归，归摩归。

      其六
我忆君诗最苦，知否。
字字尽关心，红笺写寄表情深。
吟摩吟，吟摩吟。

      其七
金鸭香浓鸳被，枕腻。
小髻簇花钿，腰如细柳脸如莲。
怜摩怜，怜摩怜。

      其八
曲砌蝶飞烟暖，春半。
花发柳垂条，花如双脸柳如腰。
娇摩娇，娇摩娇。

      其九
一去又乖期信，春尽。
满院长莓苔，手挼裙带独徘徊。
来摩来，来摩来。

渔歌子
晓风清，幽沼绿，倚栏凝望珍禽浴。
画帘垂，翠屏曲，满袖荷香馥郁。
好摅怀，堪寓目，身闲心静平生足。
酒杯深，光影促，名利无心较逐。

临江仙三首
      其一
碧染长空池似镜，倚楼闲望凝情，满衣红藕细香清。
象床珍簟，山障掩，玉琴横。
暗想昔时懽笑事，如今赢得愁生。
博山𬬻暖澹烟轻。
蝉吟人静，残日傍，小䆫明。

      其二
幽闺小槛春光晚，柳浓花淡莺稀。
旧欢思想尚依依，翠嚬红敛，终日损芳菲。
何事狂夫音信断，不如梁燕犹归。
画意深处麝烟微，屏虚枕冷，风细雨霏霏。

      其三
月色穿帘风入竹，倚屏双黛愁时。
砌花含露两三枝，如啼恨脸，魂断损容仪。
香烬暗销金鸭冷，可堪辜负前期。
绣襦不整鬓鬟欹，几多惆怅，情绪在天涯。

醉公子二首
      其一
漠漠秋云澹，红耦香侵槛。
枕倚小山屏，金铺向晚扃。
睡起横波慢，独望情何限。
衰柳数声蝉，魂销似去年。

      其二
岸柳垂金线，雨晴莺百啭。
家在绿杨边，往来多少年。
马嘶芳草远，高楼帘半卷。
敛袖翠蛾攒，相逢尔许难。

更漏子
旧欢娱，新怅望，拥鼻含嚬楼上。
浓柳翠，晚霞微，江鸥接翼飞。
帘半卷，屏斜掩，远岫参差迷眼。
歌满耳，酒盈樽，前非不要论。

孙少监光宪十三首
孙光宪 ，字孟文，自号葆光子。五代十国荆南文学家。
后唐时累官至检校秘书监、兼御史大夫等职。
浣溪沙九首
      其一
蓼岸风多橘柚香，江边一望楚天长，片帆烟际闪孤光。
目送征鸿飞杳杳，思随流水去茫茫，兰红波碧忆潇湘。

      其二
桃杏风香帘幕闲，谢家门户约花关，画梁幽语燕初还。
绣阁数行题了壁，晓屏一枕酒醒山，却疑身是梦魂间。

      其三
花渐凋疏不耐风，画帘垂地晚堂空，堕阶萦藓舞愁红。
腻粉半粘金靥子，残香犹暖绣薰笼，蕙心无处与人同。

      其四
揽镜无言泪欲流，凝情半日懒梳头，一庭疏雨湿春愁。
杨柳只知伤怨别，杏花应信损娇羞，泪沾魂断轸离忧。 
 
     其五
半踏长裾宛约行，晚帘疏处见分明，此时堪恨昧平生。
早是销魂残烛影，更愁闻著品弦声，杳无消息若为情。

      其六
兰沐初休曲槛前，暖风迟日洗头天，湿云新敛未梳蝉。
翠袂半将遮粉臆，宝钗长欲坠香肩，此时模样不禁怜。

      其七
风递残香出绣帘，团窠金凤舞襜襜，落花微雨恨相兼。
何处去来狂太甚，空推宿酒睡无猒，争教人不别猜嫌。

      其八
轻打银筝坠燕泥，断丝高罥画楼西，花冠闲上午墙啼。
粉箨半开新竹迳，红苞尽落旧桃蹊，不堪终日闭深闺。

      其九
乌帽斜欹倒佩鱼，静街偷步访仙居，隔墙应认打门初。
将见客时微掩敛，得人怜处且先疏，低头羞问壁边书。

河传四首
      其一
太平天子，等闲游戏，疏河千里。
柳如丝，隈倚渌波春水，长淮风不起。
如花殿脚三千女，争云雨，何处留人住？
锦帆风，烟际红，烧空，魂迷大业中。

      其二
柳拖金缕，着烟笼雾，蒙蒙落絮。
凤皇舟上楚女，妙舞，雷喧波上鼓。
龙争虎战分中土，人无主，桃叶江南渡。
襞花笺，艳思牵。
成篇，官娥相与传。

      其三
花落，烟薄，谢家池阁。
寂寞春深，翠蛾轻敛意沉吟。
沾襟，无人知此心。
玉𬬻香断霜灰冷，帘铺影，梁燕归红杏。
晚来天，空悄然。
孤眠，枕檀云髻偏。

      其四
风飐，波敛。
团荷闪闪，珠倾露点。
木兰舟上，何处吴娃越艳，藕花红照脸。
大堤狂杀襄阳客，烟波隔，渺渺湖光白。
身已归，心不归。
斜晖，远汀㶉𫛶飞。

花间集卷第八        四十九首
    孙少监光宪四十七首
        菩萨蛮五首    河渎神二首    虞每人二首
        后庭花二首    生查子三首    临江仙二首
        酒泉子三首    清平乐二首    更漏子二首
        女冠子二首    风流子三首    定西番二首
        河满子一首    玉蝴蝶一首    八拍蛮一首
        竹枝一首      思帝乡一首    上行杯二首
        谒金门一首    思越人二首    阳柳枝四首
        望梅花一首    渔歌子二首
    魏太尉承班二首 
        菩萨蛮二首
菩萨蛮      孙少监光宪
      其一
月华如水笼香砌，金环碎撼门初闭。
寒影堕高檐，钩垂一面帘。
碧烟轻袅袅，红战灯花笑。
即此是高唐，掩屏秋梦长。

      其二
花冠频鼓墙头翼，东方澹白连䆫色。
门外早莺声，背楼残月明。
薄寒笼醉态，依旧𫓪华在。
握手送人归，半拖金缕衣。

      其三
小庭花落无人扫，疏香满地东风老。
春晚信沉沉，天涯何处寻。
晓堂屏六扇，眉共湘山远。
争那别离心，近来尤不禁。

      其四
青岩碧洞经朝雨，隔花相唤南溪去。
一只木兰舡，波平远浸天。
扣舡惊翡翠，嫩玉抬香臂。
红日欲沉西，烟中遥解觽。

      其五
木绵花映丛祠小，越禽声里春光晓。
铜鼓与蛮歌，南人祈赛多。
客帆风正急，茜袖隈墙立。
极浦几回头，烟波无限愁。

河渎神二首
      其一
汾水碧依依，黄云落叶初飞。
翠蛾一去不言归，庙门空掩斜晖。
四壁阴森排古画，依旧琼轮羽驾。
小殿沉沉清夜，银灯飘落香灺。

      其二
江上草芊芊，春晚湘妃庙前。
一方柳色楚南天，数行斜雁联翩。
独倚朱栏情不极，魂断终朝相忆。
两桨不知消息，远汀时起㶉𫛶。

虞美人二首
      其一
红䆫寂寂无人语，暗澹梨花雨。
绣罗纹地粉新描，博山香炷旋抽条，睡魂销。
天涯一去无消息，终日长相忆。
交人相忆几时休？不堪怅触别离愁，泪还流。

      其二
好风微揭帘旌起，金翼鸾相倚。
翠檐愁听乳禽声，此时春态暗关情，独难平。
画堂流水空相翳，一穗香摇曳。
交人无处寄相思，落花芳艸过前期，没人知。

后庭花二首
      其一
景阳钟动宫莺啭，露凉金殿。
轻飇吹起琼花绽，玉叶如翦。
晚来高阁上，珠帘卷，见坠香千片。
修蛾慢脸陪雕辇，后庭新宴。

      其二
石城依旧空江国，故宫春色。
七尺青丝芳草绿，绝世难得。
玉英凋落尽，更何人识，野棠如织。
只是教人添怨忆，怅望无极。

生查子三首
      其一
寂寞掩朱门，正是天将暮。
暗澹小庭中，滴滴梧桐雨。
绣工夫，牵心绪，配尽鸳鸯缕。
待得没人时，隈倚论私语。 

      其二
暖日策花骢，亸鞚垂杨陌。
芳草惹烟青，落絮随风白。
谁家绣毂动香尘，隐映神仙客。
狂杀玉鞭郎，咫尺音容隔。

      其三
金井堕高梧，玉殿笼斜月。
永巷寂无人，敛态愁堪绝。
玉炉寒，香烬灭，还似君恩歇。
翠辇不归来，幽恨将谁说。

临江仙二首
      其一
霜拍井梧干叶堕，翠帏雕槛初寒。
薄𫓪残黛称花冠，含情无语，延伫倚栏干。
杳杳征轮何处去，离愁别恨千般。
不堪心绪正多端，镜奁长掩，无意对孤鸾。

      其二
暮雨凄凄深院闭，灯前凝坐初更。
玉钗低压鬓云横，半垂罗幕，相映烛光明。
终是有心投汉珮，低头但理秦筝。
燕双鸾耦不胜情，只愁明发，将逐楚云行。

酒泉子三首
      其一
空碛无边，万里阳关道路。
马萧萧，人去去，陇云愁。
香貂旧制戎衣窄，胡霜千里白。
绮罗心，魂梦隔，上高楼。
 
      其二
曲槛小楼，正是莺花二月。
思无憀，愁欲绝，郁离襟。
展屏空对潇湘水，眼前千万里。
泪掩红，眉敛翠，恨沉沉。

      其三
敛态䆫前，袅袅雀钗抛颈。
燕成双，鸾对影，耦新知。
玉纤澹拂眉山小，镜中嗔共照。
翠连娟，红缥渺，早妆时。

清平乐二首
      其一
愁肠欲断，正是青春半。
连理分枝鸾失伴，又是一场离散。
掩镜无语眉低，思随芳艸凄凄。
凭使东风吹梦，与郎终日东西。

      其二
等闲无语，春恨如何去？
终是疏狂留不住，花暗柳浓何处。
尽日目断魂飞，晚䆫斜界残晖。
长恨朱门薄暮，绣鞍骢马空归。

更漏子二首
      其一
听寒更，闻远雁，半夜萧娘深院。
扃绣户，下珠帘，满庭喷玉蟾。
人语静，香闺冷，红幕半垂清影。
云雨态，蕙兰心，此情江海深。

      其二
今夜期，来日别，相对只堪愁绝。
隈粉面，撚瑶簪，无言泪满襟。
银箭落，霜华薄，墙外晓鸡咿喔。
听付嘱，恶情悰，断肠西复东。

女冠子二首
      其一
蕙风芝露，坛际残香轻度。
蘂珠宫，苔点分圆碧，桃花践破红。
品流巫峡外，名籍紫微中。
真侣墉城会，梦魂通。

      其二
澹花瘦玉，依约神仙妆束。
佩琼文，瑞露通宵贮，幽香尽日焚。
碧纱笼绛节，黄藕冠浓云。
勿以吹箫伴，不同群。

风流子三首
      其一
茅舍槿篱溪曲，鸡犬自南自北。
菰叶长，水葓开，门外春波涨绿。
听织，声促，轧轧鸣梭穿屋。

      其二
楼倚长衢欲暮，瞥见神仙伴侣。
微傅粉，拢梳头，隐映画帘开处。
无语，无绪，慢曳罗裙归去。

      其三
金络玉衔嘶马，系向绿杨阴下。
朱户掩，绣帘垂，曲院水流花谢。
欢罢，归也，犹在九衢深夜。

定西番二首
      其一
鸡禄山前游骑，边草白，朔天明，马蹄轻。
鹊面弓离短韔，弯来月欲成。
一只鸣髇云外，晓鸿惊。

其二
帝子枕前秋夜，霜幄冷，月华明，正三更。
何处戍楼寒笛，梦残闻一声。
遥想汉关万里，泪纵横。

河满子
冠剑不随君去，江河还共恩深。
歌袖半遮眉黛惨，泪珠旋滴衣襟。
惆怅云愁雨怨，断魂何处相寻。
 
玉蝴蝶
春欲尽，景仍长，满园花正黄。
粉翅两悠飏，翩翩过短墙。
鲜飇暖，牵游伴，飞去立残芳。
无语对萧娘，舞衫沉麝香。

八拍蛮
孔雀尾拖金线长，怕人飞起入丁香。
越女沙头争拾翠，相呼归去背斜阳。

竹枝二首
      其一
门前春水（竹枝）白蘋花（女儿），岸上无人（竹枝）小艇斜（女儿）。
商女经过（竹枝）江欲暮（女儿），散抛残食（竹枝）饲神鸦（女儿）。

其二
乱绳千结（竹枝）绊人深（女儿），越罗万丈（竹枝）表长寻（女儿）。
杨柳在身（竹枝）垂意绪（女儿），藕花落尽（竹枝）见莲心（女儿）。

思帝乡
如何？遣情情更多。
永日水堂帘下，敛羞蛾。
六幅罗裙窣地，微行曳碧波。
看尽满地疏雨，打团荷。

上行杯二首
      其一
草草离亭鞍马，从远道，此地分衿，燕宋秦吴千万里。
无辞一醉。野棠开，江艸湿。伫立，沾泣，征骑骎骎。

其二
离棹逡巡欲动，临极浦，故人相送，去住心情知不共。
金舡满捧。绮罗愁，丝管咽。回别，帆影灭，江浪如雪。

谒金门
留不得！留得也应无益。
白纻春衫如雪色，扬州初去日。
轻别离，甘抛掷，江上满帆风疾。
却羡彩鸳三十六，孤鸾还一只。

思越人二首
      其一
古台平，芳艸远，馆娃宫外春深。
翠黛空留千载恨，教人何处相寻。
绮罗无复当时事，露花点滴香泪。
惆怅遥天横渌水，鸳鸯对对飞起。

      其二
渚莲枯，宫树老，长洲废苑萧条。
想像玉人空处所，月明独上溪桥。
经春初败秋风起，红兰绿蕙愁死。
一片风流伤心地，魂销目断西子。

杨柳枝四首
      其一
阊门风暖落花干，飞遍江城江城雪不寒。
独有晚来临水驿，闲人多凭赤栏干。

      其二
有池有榭即蒙蒙，浸润翻成长养功。
恰似有人长点检，着行排立向春风。

      其三
根柢虽然傍浊河，无妨终日近笙歌。
骖骖金带谁堪比，还共黄莺不校多。

      其四
万株枯槁怨亡隋，似吊吴台各自垂。
好是淮阴明月里，酒楼横笛不胜吹。

望梅花
数枝开与短墙平，见雪萼红跗相映，引起谁人边塞情。
帘外欲三更，吹断离愁月正明，空听隔江声。

渔歌子二首
      其一
草芊芊，波漾漾，湖边艸色连波涨。
沿蓼岸，泊枫汀，天际玉轮初上。
扣舷歌，联极望，桨声伊轧知何向。
黄鹊叫，白鸥眠，谁似侬家疏旷。

      其二
泛流萤，明又灭，夜凉水冷东湾阔。
风浩浩，笛寥寥，万顷金波澄澈。
杜若洲，香郁烈，一声宿雁霜时节。
经霅水，过松江，尽属浓家日月。

魏承班二首
魏承班，五代十国前蜀词人，生卒年不详。曾官至太尉。
菩萨蛮二首
      其一
罗裾薄薄秋波染，眉间画时山两点。
相见绮筵时，深情暗共知。
翠翘云鬓动，敛态弹金凤。
宴罢入兰房，邀入解珮珰。

      其二
罗衣隐约金泥画，玳筵一曲当秋夜。
声战觑人娇，云鬟袅翠翘。
酒醺红玉软，眉翠秋山远。
绣幌麝烟沉，谁人知两心。

花间集卷第九       四十九首
    魏太尉承班十三首
        满宫花一首    木兰花一首    玉楼春二首
        诉衷情五首    生查子二首    黄钟乐一首
        渔歌子一首
    鹿太保虔扆六首
        临江仙二首    女冠子二首    思越人一首
        虞美人一首
    阎处士选八首
        虞美人二首    临江仙二首    浣溪纱一首
        八拍蛮二首    河传一首
    尹参卿鹗六首
        临江仙二首    满宫花一首    杏园方一首
        醉公子一首    菩萨蛮一首
    毛秘书熙震十六首
        浣溪纱七首    临江仙二首    更漏子二首
        女冠子二首    清平乐一首    南歌子二首

满宫花        魏太尉承班
雪霏霏，风凛凛，玉郎何处狂饮。
醉时想得纵风流，罗帐香帏鸳寝。
春朝秋夜思君甚，愁见绣屏孤枕。
少年何事负初心，泪滴缕金双衽。

木兰花
小芙蓉，香旖旎，碧玉堂深清似水。
闭宝匣，掩金铺，倚屏拖袖愁如醉。
迟迟好景烟花媚，曲渚鸳鸯眠锦翅。
凝然愁望静相思，一双笑靥嚬香蘂。

玉楼春二首
      其一
寂寂画堂梁上燕，高卷翠帘横数扇。
一庭春色恼人来，满地落花红几片。
愁倚锦屏低雪面，泪滴绣罗金缕线。
好天凉月尽伤心，为是玉郎长不见。

      其二
轻敛翠蛾呈皓齿，莺啭一枝花影里。
声声清迥遏行云，寂寂画梁尘暗起。
玉斝满斟情未已，促坐王孙公子醉。
春风筵上贯珠匀，艳色韶颜娇旖旎。

诉衷情五首
      其一
高歌宴罢月初盈，诗情引恨情。
烟露冷，水流轻，思想梦难成。
罗帐袅香平，恨频生。
思君无计睡还醒，隔层城。

      其二
春深花簇小楼台，风飘锦绣开。
新睡觉，步香堦，山枕印红腮。
鬓乱坠金钗，语檀隈。
临行执手重重嘱，几千回。

      其三
银汉云晴玉漏长，蛩声悄画堂。
筠簟冷，碧窗凉，红䗶泪飘香。
皓月泻寒光，割人肠。
那堪独自步池塘，对鸳鸯。

      其四
金风轻透碧䆫纱，银釭焰影斜。
倚枕卧，恨何赊，山掩小屏霞。
云雨别吴娃，想容华。
梦成几度遶天涯，到君家。

      其五
春情满眼脸红绡，娇妒索人饶。
星靥小，玉珰摇，几共醉春朝。
别后忆纤腰，梦魂劳。
如今风叶又萧萧，恨迢迢。 

生查子二首
      其一
烟雨晚晴天，零落花无语。
难话此时心，梁燕双来去。
琴韵对薰风，有恨和情抚。
肠断断弦频，泪滴黄金缕。

      其二
寂寞画堂空，深夜垂罗幕。
灯暗锦屏欹，月冷珠帘薄。
愁恨梦应成，何处贪欢乐。
看看又春来，还是长萧索。

黄钟乐
池塘烟暖草萋萋。
惆怅闲宵，含恨愁坐，思堪迷。
遥想玉人情事远，音容浑似隔桃溪。
偏记同欢秋月低，帘外论心，花畔和醉，暗相携。
何事春来君不见，梦魂长在锦江西。

渔歌子
柳如眉，云似发。
蛟绡雾縠笼香雪。
梦魂惊，钟漏歇，䆫外晓莺残月。
几多情，无处说，落花飞絮清明节。
少年郎，容易别，一去音书断绝。

鹿太保虔扆六首
鹿虔扆，五代十国后蜀词人。生卒年不详。孟蜀时为永泰军节度使，
进检校太尉，加太保。

临江仙二首
      其一
金鏁重门荒苑静，绮䆫愁对秋空。
翠华一去寂无踪，玉楼歌吹，声断已随风。
烟月不知人事改，夜阑还照深宫。
藕花相向野塘中，暗伤亡国，清露泣香红。

      其二
无赖晓莺惊梦断，起来残醉初醒。
映䆫丝柳袅烟青，翠帘慵卷，约砌杏花零。
一自玉郎游冶去，莲凋月惨仪形。
暮天微雨洒闲庭，手挼裙带，无语倚云屏。

女冠子二首
      其一
凤楼琪树，惆怅刘郎一去，正春深。
洞里愁空结，人间信莫寻。
竹疏斋殿迥，松密醮坛阴。
倚云低首望，可知心。

      其二
步虚坛上，绛节霓旌相向，引真仙。
玉珮摇蟾影，金炉袅麝烟。
露浓霜简湿，风紧羽衣偏。
欲留难得住，却归天。

思越人
翠屏欹，银烛背，漏残清夜迢迢。
双带绣窠盘锦荐，泪浸花暗香销。
珊瑚枕腻鸦鬟乱，玉纤慵整云散。
若是适来新梦见，离肠争不千断。

虞美人
卷荷香澹浮烟渚，绿嫩擎新雨。
璅䆫疏透晓风清，象床珍簟冷光轻，水纹平。
九疑黛色屏斜掩，枕上眉心敛。
不堪相望病将成，钿昏檀粉泪纵横，不胜情。 

阎处士选六首
阎选，生卒年不详。为前蜀布衣，时称阎处士。
虞美人二首
      其一 
粉融红腻莲房绽，脸动双波慢。
小鱼衔玉鬓钗横，石榴裙染象纱轻，转娉婷。
偷期锦浪荷深处，一梦云兼雨。
臂留檀印齿痕香，深秋不寐漏初长，尽思量。

      其二
楚腰蛴领团香玉，鬓叠深深绿。
月蛾星眼笑微嚬，柳妖桃艳不胜春，晚妆匀。
水纹簟映青纱帐，雾罩秋波上。
一枝娇卧醉芙蓉，良宵不得与君同，恨忡忡。

临江仙二首
      其一
雨停荷芰逗浓香，岸边蝉噪垂杨。
物华空有旧池塘，不逢仙子，何处梦襄王。
珍簟对欹鸳枕冷，此来尘暗凄凉。
欲凭危槛恨偏长，藕花珠缀，犹似汗凝妆。

      其二
十二高峰天外寒，竹梢轻拂仙坛。
宝衣行雨在云端，画帘深殿，香雾冷风残。
欲问楚王何处去？翠屏犹掩金鸾。
猿啼明月照空滩，孤舟行客，惊梦亦艰难。

浣溪沙
寂寞流苏冷绣茵，倚屏山枕惹香尘，小庭花露泣浓香。
刘阮信非仙洞客，常娥终是月中人，此生无路访东邻。

八拍蛮二首
      其一
云鏁嫩黄烟柳细，风吹红蒂雪梅残。
光影不胜闺阁恨，行行坐坐黛眉攒。

      其二
愁鏁黛眉烟易惨，泪飘红脸粉难匀。
憔悴不知缘底事，遇人推道不宜春。

河传
秋雨，秋雨，无昼无夜，滴滴霏霏。
暗灯凉簟怨分离，妖姬，不胜悲。
西风稍急喧䆫竹，停又续，腻脸悬双玉。
几回邀约雁来时，违期，雁归，人不归。

尹参卿鹗六首
尹鹗，生卒年不详，仕蜀为翰林、校书郎，累官至参卿。
临江仙二首
      其一
一番荷芰生池沼，槛前风送馨香。
昔年于此伴萧娘，相偎伫立，牵惹叙衷肠。
时逞笑容无限态，还如菡萏争芳。
别来虚遣思悠飏，慵窥往事，金鏁小兰房。

      其二
深秋寒夜银河静，月明深院中庭。
西䆫幽梦等闲成，逡巡觉后，特地恨难平。
红烛半条残焰短，依稀暗背银屏。
枕前何事最伤情，梧桐叶上，点点露珠零。

满宫花
月沉沉，人悄悄，一炷后庭香袅。
风流帝子不归来，满地禁花慵扫。
离恨多，相见少，何处醉迷三岛。
漏清宫树子规啼，愁鏁碧䆫春晓。

杏园芳
严妆嫩脸花明，教人见了关情。
含羞举步越罗轻，称娉婷。
终朝咫尺窥香阁，迢遥似隔层城。
何时休遣梦相萦，入云屏。

醉公子
暮烟笼藓砌，戟门犹未闭。
尽日醉寻春，归来月满身。
离鞍隈绣袂，坠巾花乱缀。
何处恼佳人，檀痕衣上新。 
 
菩萨蛮
陇云暗合秋天白，俯䆫独坐窥烟陌。
楼际角重吹，黄昏方醉归。
荒唐难共语，明日还应去。
上马出门时，金鞭莫与伊。

毛秘书熙震十六首
毛熙震，生卒年不详。曾为后蜀秘书监。
浣溪沙七首
      其一
春暮黄莺下砌前，水精帘影露珠悬，绮霞低映晚晴天。
弱柳万条垂翠带，残红满地碎香钿，蕙风飘荡散轻烟。

      其二
花榭香红烟景迷，满庭芳艸绿萋萋，金铺闲掩绣帘低。
紫燕一双娇语碎，翠屏十二晚峰齐，梦魂销散醉空闺。

      其三
晚起红房醉欲销，绿鬟云散袅金翘，雪香花语不胜娇。
好是向人柔弱处，玉纤时急绣裙腰，春心牵惹转无憀。

      其四
一只横钗坠髻丛，静眠珍簟起来慵，绣罗红嫩抹酥胸。
羞敛细蛾魂暗断，困迷无语思犹浓，小屏香霭碧山重。

      其五
云薄罗裙绶带长，满身新裛瑞龙香，翠钿斜映艳梅妆。
佯不觑人空婉约，笑和娇语太倡狂，忍教牵恨暗形相。

      其六
碧玉冠轻袅燕钗，捧心无语步香堦，缓移弓底绣罗鞋。
暗想欢娱何计好，岂堪期约有时乖，日高深院正忘怀。

      其七
半醉凝情卧绣茵，睡容无力卸罗裙，玉笼鹦鹉猒听闻。
慵整落钗金翡翠，象梳欹鬓月生云，锦屏绡幌麝烟薰。

临江仙二首
      其一
南齐天子宠婵娟，六宫罗绮三千。
潘妃娇艳独芳妍，椒房兰洞，云雨降神仙。
纵态迷欢心不足，风流可惜当年。
纤腰婉约步金莲，妖君倾国，犹自至今传。

      其二
幽闺欲曙闻莺啭，红䆫月影微明。
好风频谢落花声，隔帏残烛，犹照绮屏筝。
绣被锦茵眠玉暖，炷香斜袅烟轻。
澹蛾羞敛不胜情，暗思闲梦，何处逐云行。 

更漏子二首
      其一
秋色清，河影澹，深户烛寒光暗。
绡幌碧，锦衾红，博山香炷融。
更漏咽，蛩鸣切，满院霜华如雪。
新月上，薄云收，映帘悬玉钩。

      其二
烟月寒，秋夜静，漏转金壶初永。
罗幕下，绣屏空，灯花结碎红。
人悄悄，愁无了，思梦不成难晓。
长忆得，与郎期，窃香私语时。

女冠子二首
      其一
碧桃红杏，迟日媚笼光影，彩霞深。
香暖薰莺语，风清引鹤音。
翠鬟冠玉叶，霓袖捧瑶琴。
应共吹箫侣，暗相寻。

      其二
修蛾慢脸，不语檀心一点，小山妆。
蝉鬓低含绿，罗衣澹拂黄。
闷来深院里，闲步落花傍。
纤手轻轻整，玉𬬻香。

清平乐
春光欲暮，寂寞闲庭户。
粉蝶双双穿槛舞，帘卷晚天疏雨。
含愁独倚闺帏，玉𬬻烟断香微。
正是销魂时节，东风满树花飞。

南歌子二首
      其一
远山愁黛碧，横波慢脸明，腻香红玉茜罗轻。
深院晚堂人静，理银筝。
鬓动行云影，裙遮点屐声，娇羞爱问曲中名。
杨柳杏花时节，几多情？

其二
惹恨还添恨，牵肠即断肠。
凝情不语一枝芳，独映画帘闲立，绣衣香。
暗想为云女，应怜傅粉郎。
晚来轻步出闺房，髻慢钗横无力，纵猖狂。

花间集卷第十        五十首
    毛秘书熙震十三首
        河满子二首    小重山一首    定西番一首
        木兰花一首    后庭花三首    酒泉子二首
        菩萨蛮三首
    李秀才珣三十七首
        浣溪纱四首    渔歌子四首    巫山一段云二首
        临江仙二首    南乡子十首    女冠子二首
        酒泉子四首    望远行二首    菩萨蛮三首
        西溪子一首    虞美人一首    河传二首
河满子二首       毛秘书熙震
      其一
寂寞芳菲暗度，岁华如箭堪惊。
缅想旧欢多少事，转添春思难平。
曲槛丝垂金柳，小䆫弦断银筝。
深院空闻燕语，满园闲落花轻。
一片相思休不得，忍教长日愁生。
谁见夕阳孤梦，觉来无限伤情。

      其二
无语残妆澹薄，含羞亸袂轻盈。
几度香闺眠晓，绮䆫疏日微明。
云母帐中偷惜，水精枕上初惊。
笑靥嫩疑花坼，愁眉翠敛山横。
相望只教添怅恨，整鬟时见纤琼。
独倚朱扉闲立，谁知别有深情。

小重山
梁燕双飞画阁前，寂寥多少恨，懒孤眠。
晓来闲处想君怜，红罗帐，金鸭冷沉烟。
谁信损婵娟，倚屏啼玉筋，湿香钿。
四支无力上秋千，群花谢，愁对艳阳天。

定西番
苍翠浓阴满院，莺对语，蝶交飞，戏蔷薇。
斜日倚栏风好，馀香出绣衣。
未得玉郎消息，几时归。

木兰花
掩朱扉，钩翠箔，满院莺声春寂寞。
匀粉泪，恨檀郎，一去不归花又落。
对斜晖，临小阁，前事岂堪重想着。
金带冷，画屏幽，宝帐慵薰兰麝薄。

后庭花三首
      其一
莺啼燕语芳菲节，瑞庭花发。
昔时懽宴歌声揭，管弦清越。
自从陵谷追游歇，画梁尘黦。
伤心一片如珪月，闲鏁宫阙。

      其二
轻盈舞妓含芳艳，竞妆新脸。
步摇珠翠修蛾敛，腻鬟云染。
歌声慢发开檀点，绣衫斜掩。
时将纤手匀红脸，笑拈金靥。

      其三
越罗小袖新香蒨，薄笼金钏。
倚栏无语摇轻扇，半遮匀面。
春残日暖莺娇懒，满庭花片。
争不教人长相见，画堂深院。

酒泉子二首
      其一
闲卧绣帏，慵想万般情宠。
锦檀偏，翘股重，翠云欹。
暮天屏上春山碧，映香烟雾隔。
蕙兰心，魂梦役，敛蛾眉。

      其二
钿匣舞鸾，隐映艳红修碧。
月梳斜，云鬓腻，粉香寒。
晓花微敛轻呵展，袅钗金燕软。
日初升，帘半掩，对残妆。

菩萨蛮三首
      其一
梨花满院飘香雪，高楼夜静风筝咽。
斜月照帘帷，忆君和梦稀。
小䆫灯影背，燕语惊愁态。
屏掩断香飞，行云山外归。

      其二
绣帘高轴临塘看，雨翻荷芰真珠散。
残暑晚初凉，轻风渡水香。
无憀悲往事，争那牵情思。
光影暗相催，等闲秋又来。

      其三
天含残碧融春色，五陵薄幸无消息。
尽日掩朱门，离愁暗断魂。
莺啼芳树暖，燕拂回塘满。
寂寞对屏山，相思醉梦间。

李秀才珣三十七首
李珣字德润。生卒年不详。五代十国前蜀词人。
浣溪沙四首
      其一
入夏偏宜澹薄妆，越罗衣褪郁金黄，翠钿檀注助容光。
相见无言还有恨，几回判却又思量，月䆫香径梦悠飏。

      其二
晚出闲庭看海棠，风流学得内家妆，小钗横戴一枝芳。
镂玉梳斜云鬓腻，缕金衣透雪肌香，暗思何事立残阳。

      其三
访旧伤离欲断魂，无因重见玉楼人，六街微雨镂香尘。
早为不逢巫峡梦，那堪虚度锦江春，遇花倾酒莫辞频。

      其四
红藕花香到槛频，可堪闲忆似花人，旧欢如梦绝音尘。
翠叠画屏山隐隐，冷铺纹簟水潾潾，断魂何处一蝉新。

渔歌子四首
      其一
楚山青，湘水渌，春风澹荡看不足。
草芊芊，花簇簇，渔艇棹歌相续。
信浮沉，无管束，钓回乘月归湾曲。
酒盈樽，云满屋，不见人间荣辱。

      其二
荻花秋，潇湘夜，橘洲佳景如屏画。
碧烟中，明月下，小艇垂纶初罢。
水为乡，篷作舍，鱼羹稻饭常飡也。
酒盈杯，书满架，名利不将心挂。 

      其三
柳垂丝，花满树，莺啼楚岸春山暮。
棹轻舟，出深浦，缓唱渔歌归去。
罢垂纶，还酌醑，孤村遥指云遮处。
下长汀，临浅渡，惊起一行沙鹭。

      其四
九疑山，三湘水，芦花时节秋风起。
水云间，山月里，棹月穿云游戏。
鼓清琴，倾渌蚁，扁舟自得逍遥志。
任东西，无定止，不议人间醒醉。

巫山一段云二首
      其一
有客经巫峡，停桡向水湄。
楚王曾此梦瑶姬，一梦杳无期。
尘暗珠帘卷，香消翠幄垂。
西风回首不胜悲，暮雨洒空祠。

      其二
古庙依青嶂，行宫枕碧流。
水声山色鏁妆楼，往事思悠悠。
云雨朝还暮，烟花春复秋。
啼猿何必近孤舟，行客自多愁。

临江仙二首
      其一
帘卷池心小阁虚，暂凉闲步徐徐。
芰荷经雨半凋疏，拂堤垂柳，蝉噪夕阳馀。
不语低鬟幽思远，玉钗斜坠双鱼。
几回偷看寄来书，离情别恨，相隔欲何如。

      其二
莺报帘前暖日红，玉𬬻残麝犹浓。
起来闺思尚疏慵，别愁春梦，谁解此情悰。
强整娇姿临宝镜，小池一朵芙蓉。
旧欢无处再寻踪，更堪回顾，屏画九疑峰。

南乡子十首
      其一
烟漠漠，雨凄凄，岸花零落鹧鸪啼。
远客扁舟临野渡，思乡处，潮退水准春色暮。

      其二
兰棹举，水纹开，竞携藤笼采莲来。
回塘深处遥相见，邀同宴，渌酒一卮红上面。

      其三
归路近，扣舷歌，采真珠处水风多。
曲岸小桥山月过，烟深鏁，豆蔻花垂千万朵。

      其四
乘彩舫，过莲塘，棹歌惊起睡鸳鸯。
带香游女隈伴笑，争窈窕，竞折团荷遮晚照。

      其五
倾渌蚁，泛红螺，闲邀女伴簇笙歌。
避暑信舡轻浪里，游戏，夹岸荔枝红蘸水。 

      其六
云带雨，浪迎风，钓翁回棹碧湾中。
春酒香熟鲈鱼美，谁同醉？
缆却扁舟篷底睡。

      其七
沙月静，水烟轻，芰荷香里夜舡行。
绿鬟红脸谁家女？
遥相顾，缓唱棹歌极浦去。

      其八
渔市散，渡舡稀，越南云树望中微。
行客待湘天欲暮，送春浦，愁听猩猩啼瘴雨。

      其九
拢云髻，背犀梳，焦红衫映绿罗裙。
越王台下春风暖，花盈岸，游赏每邀邻女伴。

      其十
相见处，晚晴天，刺桐花下越台前。
暗里回眸深属意，遗双翠，骑象背人先过水。

女冠子二首
      其一
星高月午，丹桂青松深处。
醮坛开，金磬敲清露，珠幢立翠苔。
步虚声缥缈，想像思徘徊。
晓天归去路，指蓬莱。

      其二
春山夜静，愁闻洞天疏磬。
玉堂虚，细雾垂珠珮，轻烟曳翠裾。
对花情脉脉，望月步徐徐。
刘阮今何处？绝来书。

酒泉子四首
      其一
寂寞青楼，风触绣帘珠翠撼。
月朦胧，花暗澹，鏁春愁。
寻思往事依稀梦，泪脸露桃红色重。
鬓欹蝉。钗坠凤，思悠悠。

      其二
雨清花零，红散香凋池两岸。
别情遥，春歌断，掩银屏。
孤帆早晚离三楚，闲理钿筝愁几许？
曲中情，弦上语，不堪听。

      其三
秋雨联绵，声散败荷丛里。
那堪深夜枕前听，酒初醒。
牵愁惹思更无停，烛暗香凝天欲晓。
细和烟，冷和雨，透帘中。

      其四
秋月婵娟，皎洁碧纱䆫外。
照花穿竹冷沉沉，印池心。
凝露滴，砌蛩吟，惊觉谢娘残梦。
夜深斜傍枕前来，影徘徊。

望远行二首
      其一
春日迟迟思寂寥，行客关山路遥。
琼䆫时听语莺娇，柳丝牵恨一条条。
休晕绣，罢吹萧，貌逐残花暗凋。
同心犹结旧裙腰，忍辜风月度良宵。

      其二
露滴幽庭落叶时，愁聚萧娘柳眉。
玉郎一去负佳期，水云迢递雁书迟。
屏半掩，枕斜欹，䗶泪无言对垂。
吟蛩断续漏频移，入䆫明月鉴空帷。

菩萨蛮三首
      其一
回塘风起波纹细，剌桐花里门斜闭。
残日照平芜，双双飞鹧鸪。
征帆何处客，相见还相隔。
不语欲魂销，望中烟水遥。

      其二
等闲将度三春景，帘垂碧砌参差影。
曲槛日初斜，杜鹃啼落花。
恨去容易处，又话潇湘去。
凝思倚屏山，泪流红脸斑。

      其三
隔帘微雨双飞燕，砌花零落红深浅。
捻得宝筝调，心随征棹遥。
楚天云外路，动便经年去。
香断画屏深，旧懽何处寻。

西溪子
金缕翠钿浮动，妆罢小䆫圆梦。
日高时，春已老，人来到，满地落花慵扫。
无语倚屏风，泣残红。

虞美人
金笼莺报天将曙，惊起分飞处。
夜来潜与玉郎期，多情不觉酒醒迟，失归期。
映花避月遥相送，腻髻偏凤。
欲回娇步入香闺，倚屏无语撚云篦，翠眉低。

河传二首
      其一
去去，何处？迢迢巴楚，山水相连。
朝云暮雨，依旧十二峰前，猿声到客舡。
愁肠岂异丁香结？因离别，故国音书绝。
想佳人花下，对明月春风，恨应同。

      其二
春暮，微雨。送君南浦，愁敛双蛾。
落花深处，啼鸟似逐离歌，粉檀珠泪和。
临流更把同心结，情哽咽，后会何时节？
不堪回首，相望已隔汀洲，𫇛声幽。

右花间集十卷宋十行行十七字本现藏聊城杨氏海源阁卷首有传是楼徐氏听雨楼查氏藏印系用
淳熙十一十二等年册子纸印行其纸背官衔略可辨识者曰儒林郎观察支使措置酒务施  成忠郎
监在城酒务贾  成●郎本州指使差监●拜场吴  江夏县丞兼拜●场温  ●●郎本州指使差监
大江渡潘  进●尉差监猪羊柜董  进义副尉本州指使监公使库范  鄂州司户参军戴  成义郎
添差本州排岸差监本津关发收税刘  信义郎本州准备差使监公使库朱除江夏县丞鄂州司户参
军二官馀皆添差官监酒税者二兼拜●场者二监公使库者二兼大江渡者一监猪羊柜者一监本津
关发收税者一凡十人观察支使从八品宋职官志云幕职官县丞从八品宋志云诸路州军繁剧今户
二万以上曾置司户参军从九品文献通考云诸州置司户参军掌户籍赋税仓库交纳儒林郎等阶宋
志云儒林郎为观察掌书记支使防团判官等文阶今结衔与志合成中郎进●尉(似是进义尉)进义
副尉皆武职阶成义郎信义郎均不见于职官志志又云监当官掌茶盐酒税场务征输及冶铸之事诸
州军随事置官建炎初诏监当官阙许转运使具名奏辟一次以二年为任实有六考方许阙升烦剧去
处许添差一员合选差文臣处更不差武臣淳熙二年诏二万贯以下库分选有才干存留一员指挥诸
班官直亲从亲事官保义郎以下差充建炎四年诏每州以五员为额今监场监大江渡监猪羊柜监本
津关发收税皆在添差官之列然以不止五员矣鄂州酒务中兴系年录云绍兴十二年右司包琚总领
鄂州大军钱粮先是琚奏岳飞军中利源鄂州并公使激赏备边回易十四库岁次息钱一百六十万五
千馀缗诏以鄂州七酒库隶田师中为军需馀令总所桩收是鄂州酒务为最旺之所公使库朝野杂记
云公使库诸道监司以及州军边县与戎师皆有之然正赐不多而着令许收遗利以此州郡得以自恣
开抵当卖熟药无所不为其实以助公使耳馀皆无考册纸皆鄂州公文此书其刻于鄂州乎凤阿同年
出以见视如式影写付工精刻并为考其崖略如右
光绪癸巳长至临桂王鹏运识于四印斋



