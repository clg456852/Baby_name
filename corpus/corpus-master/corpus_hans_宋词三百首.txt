
城上风光莺语乱。
城下烟波春拍岸。
绿杨芳草几时休，泪眼愁肠先已断。
情怀渐觉成衰晚。
鸾镜朱颜惊暗换。
昔年多病厌芳尊，今日芳尊惟恐浅。

碧云天，黄叶地。
秋色连波，波上寒烟翠。
山映斜阳天接水。
芳草无情，更在斜阳外。
黯乡魂，追旅思。
夜夜除非，好梦留人睡。
明月楼高休独倚。
酒入愁肠，化作相思泪。

塞下秋来风景异。
衡阳雁去无留意。
四面边声连角起。
千嶂里。
长烟落日孤城闭。
浊酒一杯家万里。
燕然未勒归无计。
羌管悠悠霜满地。
人不寐。
将军白发征夫泪。

纷纷坠叶飘香砌。
夜寂静、寒声碎。
真珠帘卷玉楼空，天淡银河垂地。
年年今夜，月华如练，长是人千里。
愁肠已断无由醉。
酒未到、先成泪。
残灯明灭枕头敧。
谙尽孤眠滋味。
都来此事，眉间心上，无计相回避。

数声𫛸𫛞。
又报芳菲歇。
惜春更选残红折。
雨轻风色暴，梅子青时节。
永丰柳，无人尽日飞花雪。
莫把么弦拨。
怨极弦能说。
天不老，情难绝。
心似双丝网，中有千千结。
夜过也，东窗未白孤灯灭。

哀筝一弄湘江曲。
声声写尽湘波绿。
纤指十三弦。
细将幽恨传。
当筵秋水慢。
玉柱斜飞雁。
弹到断肠时。
春山眉黛低。

双蝶绣罗裙。
东池宴。
初相见。
朱粉不深匀。
闲花淡淡春。
细看诸处好。
人人道。
柳腰身。
昨日乱山昏。
来时衣上云。

伤高怀远几时穷。
无物似情浓。
离愁正引千丝乱，更东陌、飞絮蒙蒙。
嘶骑渐遥，征尘不断，何处认郎踪。
双鸳池沼水溶溶。
南北小桡通。
梯横画阁黄昏后，又还是、斜月帘栊。
沈恨细思，不如桃杏，犹解嫁东风。

水调数声持酒听。
午醉醒来愁未醒。
送春春去几时回，临晚镜。
伤流景。
往事后期空记省。
沙上并禽池上暝。
云破月来花弄影。
重重帘幕密遮灯，风不定。
人初静。
明日落红应满径。

乍暖还轻冷。
风雨晚来方定。
庭轩寂寞近清明，残花中酒，又是去年病。
楼头画角风吹醒。
入夜重门静。
那堪更被明月，隔墙送过秋千影。

含羞整翠鬟，得意频相顾。
雁柱十三弦，一一春莺语。
娇云容易飞，梦断知何处。
深院锁黄昏，阵阵芭蕉雨。

一曲新词酒一杯。
去年天气旧亭台。
夕阳西下几时回。
无可奈何花落去，似曾相识燕归来。
小园香径独徘徊。

一向年光有限身。
等闲离别易销魂。
酒筵歌席莫辞频。
满目山河空念远，落花风雨更伤春。
不如怜取眼前人。

红笺小字，说尽平生意。
鸿雁在云鱼在水，惆怅此情难寄。
斜阳独倚西楼，遥山恰对帘钩。
人面不知何处，绿波依旧东留。

金风细细。
叶叶梧桐坠。
绿酒初尝人易醉。
一枕小窗浓睡。
紫薇朱槿花残。
斜阳却照阑干。
双燕欲归时节，银屏昨夜微寒。

池塘水绿风微暖。
记得玉真初见面。
重头歌韵响琤琮，入破舞腰红乱旋。
玉钩阑下香阶畔。
醉后不知斜日晚。
当时共我赏花人，点检如今无一半。

燕鸿过后莺归去。
细算浮生千万绪。
长于春梦几多时，散似秋云无觅处。
闻琴解佩神仙侣。
挽断罗衣留不住。
劝君莫作独醒人，烂醉花间应有数。

绿杨芳草长亭路。
年少抛人容易去。
楼头残梦五更钟，花低离愁三月雨。
无情不似多情苦。
一寸还成千万缕。
天涯地角有穷时，只有相思无尽处。

祖席离歌，长亭别宴。
香尘已隔犹回面。
居人匹马映林嘶，行人去棹依波转。
画阁魂消，高楼目断。
斜阳只送平波远。
无穷无尽是离愁，天涯地角寻思遍。

小径红稀，芳郊绿遍。
高台树色阴阴见。
春风不解禁杨花，蒙蒙乱扑行人面。
翠叶藏莺，朱帘隔燕。
炉香静逐游丝转。
一场愁梦酒醒时，斜阳却照深深院。

碧海无波，瑶台有路。
思量便合双飞去。
当时轻别意中人，山长水远知何处。
绮席凝尘，香闺掩雾，红笺小字凭谁附。
高楼目尽欲黄昏，梧桐叶上萧萧雨。

六曲阑干偎碧树，杨柳风轻，展尽黄金缕，谁把钿筝移玉柱，穿帘海燕双飞去。
满眼游丝兼落絮，红杏开时，一霎清明雨，浓睡觉来莺乱语，惊残好梦无寻处。

锁离愁，连绵无际，来时陌上初熏。
绣帏人念远，暗垂珠泪泣，送征轮。
长行长在眼，更重重、远水孤云。
但望极，楼高尽日，目断王孙。
消魂。
池塘别后，曾行处、绿妒轻裙。
恁时携素手，乱花飞絮里，缓步香茵。
朱颜空自改，向年年、芳意长新。
遍绿野，嬉游醉眼，莫负青春。

东城渐觉风光好。
縠皱波纹迎客棹。
绿杨烟外晓云轻，红杏枝头春意闹。
浮生长恨欢娱少。
肯爱千金轻一笑。
为君持酒劝斜阳，且向花间留晚照。

群芳过后西湖好，狼藉残红。
飞絮蒙蒙。
垂柳阑干尽日风。
笙歌散尽游人去，始觉春空。
垂下帘栊。
双燕归来细雨中。

清晨帘幕卷轻霜。
呵手试梅妆。
都缘自有离恨，故画作、远山长。
思往事，惜流芳。
易成伤。
拟歌先敛，欲笑还颦，最断人肠。

候馆梅残，溪桥柳细。
草薰风暖摇征辔。
离愁渐远渐无穷，迢迢不断如春水。
寸寸柔肠，盈盈粉泪。
楼高莫近危阑倚。
平芜尽处是春山，行人更在春山外。

庭院深深深几许。
杨柳堆烟，帘幕无重数。
玉勒雕鞍游冶处。
楼高不见章台路。
雨横风狂三月暮。
门掩黄昏，无计留春住。
泪眼问花花不语。
乱红飞过秋千去。

谁道闲情抛弃久。
每到春来，惆怅还依旧。
日日花前常病酒。
不辞镜里朱颜瘦。
河畔青芜堤上柳。
为问新愁，何事年年有。
独立小桥风满袖。
平林新月人归后。

几日行云何处去。
忘了归来，不道春将暮。
百草千花寒食路。
香车系在谁家树。
泪眼倚楼频独语。
双燕来时，陌上相逢否。
撩乱春愁如柳絮。
依依梦里无寻处。

别后不知君远近。
触目凄凉多少闷。
渐行渐远渐无书，水阔鱼沈何处问。
夜深风竹敲秋韵。
万叶千声皆是恨。
故欹单枕梦中寻，梦又不成灯又烬。

柳外轻雷池上雨，雨声滴碎荷声。
小楼西角断虹明。
阑干私倚处，待得月华生。
燕子飞来窥画栋，玉钩垂下帘旌。
凉波不动簟纹平。
水精双枕畔，傍有堕钗横。

堤上游人逐画船。
拍堤春水四垂天。
绿杨楼外出秋千。
白发戴花君莫笑，六幺催拍盏频传。
人生何处似尊前。

把酒祝东风。
且共从容。
垂杨紫陌洛城东。
总是当时携手处，游遍芳丛。
聚散苦匆匆。
此恨无穷。
今年花胜去年红。
可惜明年花更好，知与谁同。

一年春事都来几。
早过了、三之二。
绿暗红嫣浑可事。
绿杨庭院，暖风帘幕，有个人憔悴。
买花载酒长安市。
又争似、家山见桃李。
不枉东风吹客泪，相思难表，梦魂无据，惟有归来是。

想人生，美景良辰堪惜。
问其间、赏心乐事，古来难是并得。
况东城、凤台沁苑，泛晴波、浅照金碧。
露洗华桐，烟霏丝柳，绿阴摇曳，荡春一色。
画堂迥、玉簪琼佩，高会尽词客。
清歌久、重然绛蜡，别就瑶席。
有翩若惊鸿体态，暮为行雨标格。
逞朱唇、缓歌妖丽，似听流莺乱花隔。
慢舞萦回，娇鬟低亸，腰肢纤细困无力。
忍分散、彩云归后，何处更寻觅。
休辞醉，明月好花，莫慢轻掷。

陇首云飞，江边日晚，烟波满目凭阑久。
一望关河萧索，千里清秋。
忍凝眸。
杳杳神京，盈盈仙子，别来锦字终难偶。
断雁无凭，冉冉飞下汀洲。
思悠悠。
暗想当初，有多少、幽欢佳会，岂知聚散难期，翻成雨恨云愁。
阻追游。
每登山临水，惹起平生心事，一场消黯，永日无言，却下层楼。

寒蝉凄切。
对长亭晚，骤雨初歇。
都门帐饮无绪，方留恋处、兰舟催发。
执手相看泪眼，竟无语凝噎。
念去去、千里烟波，暮霭沈沈楚天阔。
多情自古伤离别。
更那堪、冷落清秋节。
今宵酒醒何处，杨柳岸、晓风残月。
此去经年，应是良辰、好景虚设。
便纵有、千种风情，更与何人说。

伫倚危楼风细细。
望极春愁，黯黯生天际。
草色烟光残照里。
无言谁会凭阑意。
拟把疏狂图一醉。
对酒当歌，强乐还无味。
衣带渐宽终不悔，为伊消得人憔悴。

月华收，云淡霜天曙。
西征客、此时情苦。
翠娥执手，送临歧，轧轧开朱户。
千娇面、盈盈伫立，无言有泪，断肠争忍回顾。
一叶兰舟，便恁急桨凌波去。
贪行色、岂知离绪。
万般方寸，但饮恨，脉脉同谁语。
更回首、重城不见，寒江天外，隐隐两三烟树。

梦觉、透窗风一线，寒灯吹息。
那堪酒醒，又闻空阶，夜雨频滴。
嗟因循、久作天涯客。
负佳人、几许盟言，便忍把、从前欢会，陡顿翻成忧戚。
愁极。
再三追思，洞房深处，几度饮散歌阑，香暖鸳鸯被，岂暂时疏散，费伊心力。
𣨼云尤雨，有万般千种，相怜相惜。
恰到如今，天长漏永，无端自家疏隔。
知何时、却拥秦云态，愿低帏昵枕，轻轻细说与，江乡夜夜，数寒更思忆。

自春来、惨绿愁红，芳心是事可可。
日上花稍，莺穿柳带，犹压香衾卧。
暖酥消，腻云亸。
终日厌厌倦梳裹。
无那。
恨薄情一去，音书无个。
早知恁般么。
悔当初、不把雕鞍锁。
向鸡窗、只与蛮笺象管，拘束教吟课。
镇相随，莫抛躲。
针线闲拈伴伊坐。
和我。
免使年少，光阴虚过。

长安古道马迟迟。
高柳乱蝉嘶。
夕阳岛外，秋风原上，目断四天垂。
归云一去无踪迹，何处是前期。
狎兴生疏，酒徒萧索，不似去年时。

晚秋天。
一霎微雨洒庭轩。
槛菊萧疏，井梧零乱，惹残烟。
凄然。
望江关。
飞云黯淡夕阳间。
当时宋玉悲感，向此临水与登山。
远道迢递，行人凄楚，倦听陇水潺湲。
正蝉吟败叶，蛩响衰草，相应喧喧。
孤馆度日如年。
风露渐变，悄悄至更阑。
长天净，绛河清浅，皓月婵娟。
思绵绵。
夜永对景，那堪屈指，暗想从前。
未名未禄，绮陌红楼，往往经岁迁延。
帝里风光好，当年少日，暮宴朝欢。
况有狂朋怪侣，遇当歌对酒竞留连。
别来迅景如梭，旧游似梦，烟水程何限。
念利名、憔悴长萦绊。
追往事、空惨愁颜。
漏箭移、稍觉轻寒。
渐呜咽、画角数声残。
对闲窗畔，停灯向晓，抱影无眠。

冻云黯淡天气，扁舟一叶，乘兴离江渚。
渡万壑千岩，越溪深处。
怒涛渐息，樵风乍起，更闻商旅相呼。
片帆高举。
泛画鹢、翩翩过南浦。
望中酒旆闪闪，一簇烟村，数行霜树。
残日下，渔人鸣榔归去。
败荷零落，衰杨掩映，岸边两两三三，浣沙游女，避行客、含羞笑相语。
到此因念，绣阁轻抛，浪萍难驻。
叹后约丁宁竟何据。
惨离怀，空恨岁晚归期阻。
凝泪眼、杳杳神京路。
断鸿声远长天暮。

望处雨收云断，凭阑悄悄，目送秋光。
晚景萧疏，堪动宋玉悲凉。
水风轻、蘋花渐老，月露冷、梧叶飘黄。
遣情伤。
故人何在，烟水茫茫。
难忘。
文期酒会，几孤风月，屡变星霜。
海阔山遥，未知何处是潇湘。
念双燕、难凭音信，指暮天、空识归航。
黯相望。
断鸿声里，立尽斜阳。

对潇潇暮雨洒江天，一番洗清秋。
渐霜风凄紧，关河冷落，残照当楼。
是处红衰翠减，苒苒物华休。
惟有长江水，无语东流。
不忍登高临远，望故乡渺邈，归思难收。
叹年来踪迹，何事苦淹留。
想佳人、妆楼颙望，误几回、天际识归舟。
争知我、倚阑干处，正恁凝愁。

一叶扁舟轻帆卷。
暂泊楚江南岸。
孤城暮角，引胡笳怨。
水茫茫，平沙雁、旋惊散。
烟敛寒林簇，画屏展。
天际遥山小，黛眉浅。
旧赏轻抛，到此成游宦。
觉客程劳，年光晚。
异乡风物，忍萧索、当愁眼。
帝城赊，秦楼阻，旅魂乱。
芳草连空阔，残照满。
佳人无消息，断云远。

登孤垒荒凉，危亭旷望，静临烟渚。
对雌霓挂雨，雄风拂槛，微收残暑。
渐觉一叶惊秋，残蝉噪晚，素商时序。
览景想前欢，指神京，非雾非烟深处。
向此成追感，新愁易积，故人难聚。
凭高尽日凝伫。
赢得消魂无语。
极目霁霭霏微，暝鸦零乱，萧索江城暮。
南楼画角，又送残阳去。

梦觉小庭院，冷风淅淅，疏雨潇潇。
绮窗外，秋声败叶狂飙。
心摇。
奈寒漏永，孤帏悄，泪烛空烧。
无端处，是绣衾鸳枕，闲过今宵。
萧条。
牵情系恨，争向年少偏饶。
觉新来、憔悴旧日风标。
魂消。
念欢娱事，烟波阻、后约方遥。
还经岁，问怎生禁得，如许无聊。

登临送目。
正故国晚秋，天气初肃。
千里澄江似练，翠峰如簇。
归帆去棹残阳里，背西风、酒旗斜矗。
彩舟云淡，星河鹭起，画图难足。
念往昔、繁华竞逐。
叹门外楼头，悲恨相续。
千古凭高，对此漫嗟荣辱。
六朝旧事如流水，但寒烟、衰草凝绿。
至今商女，时时犹唱，后庭遗曲。

别馆寒砧，孤城画角。
一派秋声入寥廓。
东归燕从海上去，南来雁向沙头落。
楚台风，庾楼月，宛如昨。
无奈被些名利缚。
无奈被他情担阁。
可惜风流总闲却。
当初谩留华表语，而今误我秦楼约。
梦阑时，酒醒后，思量著。

留春不住。
费尽莺儿语。
满地残红宫锦污。
昨夜南园风雨。
小怜初上琵琶。
晓来思绕天涯。
不肯画堂朱户，春风自在杨花。

梦后楼台高锁，酒醒帘幕低垂。
去年春恨却来时。
落花人独立，微雨燕双飞。
记得小蘋初见，两重心字罗衣。
琵琶弦上说相思。
当时明月在，曾照彩云归。

梦入江南烟水路。
行尽江南，不与离人遇。
睡里消魂无说处。
觉来惆怅消魂误。
欲尽此情书尺素。
浮雁沈鱼，终了无凭据。
却倚缓弦歌别绪。
断肠移破秦筝柱。

醉别西楼醒不记。
春梦秋云，聚散真容易。
斜月半窗还少睡。
画屏闲展吴山翠。
衣上酒痕诗里字。
点点行行，总是凄凉意。
红烛自怜无好计。
夜寒空替人垂泪。

彩袖殷勤捧玉锺。
当年拼却醉颜红。
舞低杨柳楼心月，歌尽桃花扇底风。
从别后，忆相逢。
几回魂梦与君同。
今宵賸把银釭照，犹恐相逢是梦中。

醉拍春衫惜旧香。
天将离恨恼疏狂。
年年陌上生秋草，日日楼中到夕阳。
云渺渺，水茫茫。
征人归路许多长。
相思本是无凭语，莫向花笺费泪行。

金鞍美少年，去跃青骢马。
牵系玉楼人，绣被春寒夜。
消息未归来，寒食梨花谢。
无处说相思，背面秋千下。

关山魂梦长，塞雁音书少。
两鬓可怜青，只为相思老。
归梦碧纱窗，说与人人道。
真个别离难，不似相逢好。

东风又作无情计。
艳粉娇红吹满地。
碧楼帘影不遮愁，还似去年今日意。
谁知错管春残事。
到处登临曾费泪。
此时金盏直须深，看尽落花能几醉。

秋千院落重帘暮。
彩笔闲来题绣户。
墙头丹杏雨馀花，门外绿杨风后絮。
朝云信断知何处。
应作襄王春梦去。
紫骝认得旧游踪，嘶过画桥东畔路。

留人不住。
醉解兰舟去。
一棹碧涛春水路。
过尽晓莺啼处。
渡头杨柳青青。
枝枝叶叶离情。
此后锦书休寄，画楼云雨无凭。

旧香残粉似当初。
人情恨不如。
一春犹有数行书。
秋来书更疏。
衾凤冷，枕鸳孤。
愁肠待酒舒。
梦魂纵有也成虚。
那堪和梦无。

天边金掌露成霜。
云随雁字长。
绿杯红袖趁重阳。
人情似故乡。
兰佩紫，菊簪黄。
殷勤理旧狂。
欲将沈醉换悲凉。
清歌莫断肠。

绿阴春尽，飞絮绕香阁。
晚来翠眉宫样，巧把远山学。
一寸狂心未说，已向横波觉。
画帘遮匝。
新翻曲妙，暗许闲人带偷掏。
前度书多隐语，意浅愁难答。
昨夜诗有回文，韵险还慵押。
都待笙歌散了，记取来时霎。
不消红蜡。
闲云归后，月在庭花旧阑角。

街南绿树春饶絮。
雪满游春路。
树头花艳杂娇云，树底人家朱户。
北楼闲上，疏帘高卷，直见街南树。
阑干倚尽犹慵去。
几度黄昏雨。
晚春盘马踏青苔，曾傍绿阴深驻。
落花犹在，香屏空掩，人面知何处。

曲阑干外天如水。
昨夜还曾倚。
初将明月比佳期。
长向月圆时候、望人归。
罗衣著破前香在。
旧意谁教改。
一春离恨懒调弦。
犹有两行闲泪、宝筝前。

画屏天畔，梦回依约，十洲云水。
手撚红笺寄人书，写无限、伤春事。
别浦高楼曾漫倚。
对江南千里。
楼下分流水声中，有当日、凭高泪。

红叶黄花秋意晚，千里念行客。
看飞云过尽，归鸿无信，何处寄书得。
泪弹不尽临窗滴。
就砚旋研墨。
渐写到别来，此情深处，红笺为无色。

南苑吹花，西楼题叶，故园欢事重重。
凭阑秋思，闲记旧相逢。
几处歌云梦雨，可怜便、流水西东。
别来久，浅情未有，锦字系征鸿。
年光还少味，开残槛菊，落尽溪桐。
漫留得，尊前，淡月凄风。
此恨谁堪共说，清愁付、绿酒杯中。
佳期在，归时待把，香袖看啼红。

明月几时有，把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。
转朱阁，低绮户，照无眠。
不应有恨，何事长向别时圆。
人有悲欢离合，月有阴晴圆缺，此事古难全。
但愿人长久，千里共婵娟。

似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被、莺呼起。
不恨此花飞尽，恨西园、落红难缀。
晓来雨过，遗踪何在，一池萍碎。
春色三分，二分尘土，一分流水。
细看来，不是杨花，点点是离人泪。

大江东去，浪淘尽、千古风流人物。
故垒西边，人道是、三国周郎赤壁。
乱石崩云，惊涛裂岸，卷起千堆雪。
江山如画，一时多少豪杰。
遥想公瑾当年，小乔初嫁了，雄姿英发。
羽扇纶巾，谈笑间、强虏灰飞烟灭。
故国神游，多情应笑，我早生华发。
人间如梦，一尊还酹江月。

明月如霜，好风如水，清景无限。
曲港跳鱼，圆荷泻露，寂寞无人见。
紞如三鼓，铿然一叶，黯黯梦云惊断。
夜茫茫，重寻无处，觉来小园行遍。
天涯倦客，山中归路，望断故园心眼。
燕子楼空，佳人何在，空锁楼中燕。
古今如梦，何曾梦觉，但有旧欢新怨。
异时对，黄楼夜景，为余浩叹。

冰肌玉骨，自清凉无汗。
水殿风来暗香满。
绣帘开、一点明月窥人，人未寝，敧枕钗横鬓乱。
起来携素手，庭户无声，时见疏星渡河汉。
试问夜如何，夜已三更，金波淡、玉绳低转。
但屈指、西风几时来，又不道、流年暗中偷换。

缺月挂疏桐，漏断人初静。
时见幽人独往来，缥缈孤鸿影。
惊起却回头，有恨无人省，拣尽寒枝不肯栖，寂寞沙洲冷。

三年枕上吴中路。
遣黄犬、随君去。
若到松江呼小渡。
莫惊鸳鹭，四桥尽是，老子经行处。
辋川图上看春暮。
常记高人右丞句。
作个归期天定许。
春衫犹是，小蛮针线，曾湿西湖雨。

夜饮东坡醒复醉，归来仿佛三更。
家童鼻息已雷鸣。
敲门都不应，倚杖听江声。
长恨此身非我有，何时忘却营营。
夜阑风静縠纹平。
小舟从此逝，江海寄馀生。

莫听穿林打叶声。
何妨吟啸且徐行。
竹杖芒鞋轻胜马。
谁怕。
一蓑烟雨任平生。
料峭春风吹酒醒。
微冷。
山头斜照却相迎。
回首向来萧瑟处。
归去。
也无风雨也无晴。

十年生死两茫茫。
不思量。
自难忘。
千里孤坟，无处话凄凉。
纵使相逢应不识，尘满面，鬓如霜。
夜来幽梦忽还乡。
小轩窗。
正梳妆。
相顾无言，惟有泪千行。
料得年年断肠处，明月夜，短松冈。

霜馀已失长淮阔。
空听潺潺清颍歇。
佳人犹唱醉翁词，四十三年如电抹。
草头秋露如珠滑。
三五盈盈还二八。
与余同是识翁人，惟有西湖波底月。

乳燕飞华屋。
悄无人、槐阴转午，晚凉新浴。
手弄生绡白团扇，扇手一时似玉。
渐困倚、孤眠清熟。
帘外谁来推绣户，枉教人、梦断瑶台曲。
又却是，风敲竹。
石榴半吐红巾蹙。
待浮花浪蕊都尽，伴君幽独。
秾艳一枝细看取，芳意千重似束。
又恐被、秋风惊绿。
若待得君来向此，花前对酒不忍触。
共粉泪，两簌簌。

万里黔中一漏天。
屋居终日似乘船。
及至重阳天也霁。
催醉。
鬼门关近蜀江前。
莫笑老翁犹气岸。
君看。
几人白发上华颠。
戏马台前追两谢。
驰射。
风情犹拍古人肩。

黄菊枝头生晓寒。
人生莫放酒杯干。
风前横笛斜吹雨，醉里簪花倒著冠。
身健在，且加餐。
舞裙歌板尽情欢。
黄花白发相牵挽，付与时人冷眼看。

梅英疏淡，冰澌溶泄，东风暗换年华。
金谷俊游，铜驼巷陌，新晴细履平沙。
长记误随车。
正絮翻蝶舞，芳思交加。
柳下桃蹊，乱分春色到人家。
西园夜饮鸣笳。
有华灯碍月，飞盖妨花。
兰苑未空，行人渐老，重来是事堪嗟。
烟暝酒旗斜。
但倚楼极目，时见栖鸦。
无奈归心，暗随流水到天涯。

倚危亭。
恨如芳草，萋萋刬尽还生。
念柳外青骢别后，水边红袂分时，怆然暗惊。
无端天与娉婷。
夜月一帘幽梦，春风十里柔情。
怎奈向欢娱，渐随流水，素弦声断，翠绡香减，那堪片片飞花弄晚，蒙蒙残雨笼晴。
正销凝。
黄鹂又啼数声。

山抹微云，天黏衰草，画角声断谯门。
暂停征棹，聊共引离尊。
多少蓬莱旧事，空回首、烟霭纷纷。
斜阳外，寒鸦数点，流水绕孤村。
销魂。
当此际，香囊暗解，罗带轻分。
谩赢得、青楼薄幸名存。
此去何时见也，襟袖上、空惹啼痕。
伤情处，高城望断，灯火已黄昏。

晓色云开，春随人意，骤雨才过还晴。
古台芳榭，飞燕蹴红英。
舞困榆钱自落，秋千外、绿水桥平。
东风里，朱门映柳，低按小秦筝。
多情。
行乐处，珠钿翠盖，玉辔红缨。
渐酒空金榼，花困蓬瀛。
豆蔻梢头旧恨，十年梦、屈指堪惊。
凭阑久，疏烟淡日，寂寞下芜城。

雾失楼台，月迷津渡。
桃源望断无寻处。
可堪孤馆闭春寒，杜鹃声里斜阳暮。
驿寄梅花，鱼传尺素。
砌成此恨无重数。
郴江幸自绕郴山，为谁流下潇湘去。

枝上流莺和泪闻。
新啼痕间旧啼痕。
一春鱼雁无消息，千里关山劳梦魂。
无一语，对芳尊。
安排肠断到黄昏。
甫能炙得灯儿了，雨打梨花深闭门。

天涯旧恨。
独自凄凉人不问。
欲见回肠。
断尽金𬬻小篆香。
黛蛾长敛。
任是春风吹不展。
因倚危楼。
过尽飞鸿字字愁。

漠漠轻寒上小楼。
晓阴无赖似穷秋。
淡烟流水画屏幽。
自在飞花轻似梦，无边丝雨细如愁。
宝帘闲挂小银钩。

湘天风雨破寒初。
深沈庭院虚。
丽谯吹罢小单于。
迢迢清夜徂。
乡梦断，旅魂孤。
峥嵘岁又除。
衡阳犹有雁传书。
郴阳和雁无。

晚云收，淡天一片琉璃。
烂银盘、来从海底，皓色千里澄辉。
莹无尘、素娥淡伫，静可数、丹桂参差。
玉露初零，金风未凛，一年无似此佳时。
露坐久，疏萤时度，乌鹊正南飞。
瑶台冷，栏干凭暖，欲下迟迟。
念佳人、音尘别后，对此应解相思。
最关情、漏声正永，暗断肠、花阴偷移。
料得来宵，清光未减，阴晴天气又争知。
共凝恋、如今别后，还是隔年期。
人强健，清尊素影，长愿相随。

欲减罗衣寒未去。
不卷珠帘，人在深深处。
红杏枝头花几许。
啼痕止恨清明雨。
尽日沈烟香一缕。
宿雨醒迟，恼破春情绪。
飞燕又将归信误。
小屏风上西江路。

卷絮风头寒欲尽。
坠粉飘香，日日红成阵。
新酒又添残酒困。
今春不减前春恨。
蝶去莺飞无处问。
隔水高楼，望断双鱼信。
恼乱横波秋一寸。
斜阳只与黄昏近。

春风依旧。
著意随堤柳。
搓得蛾儿黄欲就。
天气清明时候。
去年紫陌青门。
今宵雨魄云魂。
断送一生憔悴，只销几个黄昏。

亭皋木叶下，重阳近，又是捣衣秋。
奈愁入庾肠，老侵潘鬓，谩簪黄菊，花也应羞。
楚天晚，白蘋烟尽处，红蓼水边头。
芳草有情，夕阳无语，雁横南浦，人倚西楼。
玉容知安否，香笺共锦字，两处悠悠。
空恨碧云离合，青鸟沈浮。
向风前懊恼，芳心一点，寸眉两叶。
禁甚闲愁。
情到不堪言处，分付东流。

问春何苦匆匆，带风伴雨如驰骤。
幽葩细萼，小园低槛，壅培未就。
吹尽繁红，占春长久，不如垂柳。
算春常不老，人愁春老，愁只是、人间有。
春恨十常八九，忍轻孤、芳醪经口。
那知自是，桃花结子，不因春瘦。
世上功名，老来风味，春归时候。
最多情犹有，尊前青眼，相逢依旧。

开时似雪，谢时似雪，花中奇绝。
香非在蕊，香非在萼，骨中香彻。
占溪风，留溪月，堪羞损、山桃如血。
直饶更、疏疏淡淡，终有一般情别。

无穷官柳，无情画舸，无根行客。
南山尚相送，只高城人隔。
罨画园林溪绀碧，算重来、尽成陈迹。
刘郎鬓如此，况桃花颜色。

青烟幂处，碧海飞金镜。
永夜闲阶卧桂影。
露凉时、零乱多少寒螀，神京远，惟有蓝桥路近。
水晶帘不下，云母屏开，冷浸佳人淡脂粉。
待都将许多明月，付与金尊，投晓共、流霞倾尽。
更携取胡床、上南楼，看玉做人间，素秋千顷。

忆昔西池池上饮，年年多少欢娱。
别来不寄一行书。
寻常相见了，犹道不如初。
安稳锦衾今夜梦，月明好渡江湖。
相思休问定何如。
情知春去后，管得落花无。

芙蓉落尽天涵水。
日暮沧波起。
背飞双燕贴云寒。
独向小楼东畔、倚阑看。
浮生只合尊前老。
雪满长安道。
故人早晚上高台。
赠我江南春色、一枝梅。

小雨纤纤风细细。
万家杨柳青烟里。
恋树湿花飞不起。
愁无际。
和春付与东流水。
九十光阴能有几。
金龟解尽留无计。
寄语东阳沽酒市。
拼一醉。
而今乐事他年泪。

泪湿阑干花著露。
愁到眉峰碧聚。
此恨平分取。
更无言语空相觑。
断雨残云无意绪。
寂寞朝朝暮暮。
今夜山深处。
断魂分付潮回去。

赤阑桥尽香街直。
笼街细柳娇无力。
金碧上青空。
花晴帘影红。
黄衫飞白马。
日日青楼下。
醉眼不逢人。
午香吹暗尘。

绿芜墙遶青苔院。
中庭日淡芭蕉卷。
蝴蝶上阶飞。
烘帘自在垂。
玉钩双语燕。
宝甃杨花转。
几处簸钱声。
绿窗春睡轻。

雪云散尽，放晓晴庭院。
杨柳于人便青眼。
更风流多处，一点梅心，相映远。
约略嚬轻笑浅。
一年春好处，不在浓芳，小艳疏香最娇软。
到清明时候，百紫千红花正乱。
已失春风一半。
早占取韶光、共追游，但莫管春寒，醉红自暖。

胡马嘶风，汉旗翻雪，彤云又吐，一竿残照。
古木连空，乱山无数，行尽暮沙衰草。
星斗横幽馆，夜无眠、灯花空老。
雾浓香鸭，冰凝泪烛，霜天难晓。
长记小妆才老，一杯未尽，离怀多少。
醉里秋波，梦中朝雨，都是醒时烦恼。
料有牵情处，忍思量、耳边曾道。
甚时跃马归来，认得迎门轻笑。

残寒销尽，疏雨过、清明后。
花径款馀红，风沼萦新皱。
乳燕穿庭户，飞絮沾襟袖。
正佳时，仍晚昼。
著人滋味，真个浓如酒。
频移带眼，空只恁、厌厌瘦。
不见又思量，见了还依旧。
为问频相见，何似长相守。
天不老，人未偶。
且将此恨，分付庭前柳。

我住长江头，君住长江尾。
日日思君不见君，共饮长江水。
此水几时休，此恨何时已。
只愿君心似我心，定不负、相思意。

章台路。
还见褪粉梅梢，试花桃树。
愔愔坊陌人家，定巢燕子，归来旧处。
黯凝伫。
因念个人痴小，乍窥门户。
侵晨浅约宫黄，障风映袖，盈盈笑语。
前度刘郎重到，访邻寻里，同时歌舞。
唯有旧家秋娘，声价如故。
吟笺赋笔，犹记燕台句。
知谁伴、名园露饮，东城闲步。
事与孤鸿去。
探春尽是，伤离意绪。
官柳低金缕。
归骑晚、纤纤池塘飞雨。
断肠院落，一帘风絮。

新绿小池塘。
风帘动、碎影舞斜阳。
羡金屋去来，旧时巢燕，土花缭绕，前度莓墙。
绣阁里、凤帏深几许，听得理丝簧。
欲说又休，虑乖芳信，未歌先噎，愁近清觞。
遥知新妆了，开朱户，应自待月西厢。
最苦梦魂，今宵不到伊行。
问甚时说与，佳音密耗，寄将秦镜，偷换韩香。
天便教人，霎时厮见何妨。

柳阴直。
烟里丝丝弄碧。
隋堤上、曾见几番，拂水飘绵送行色。
登临望故国。
谁识。
京华倦客。
长亭路，年去岁来，应折柔条过千尺。
闲寻旧踪迹。
又酒趁哀弦，灯照离席。
梨花榆火催寒食。
愁一箭风快，半篙波暖，回头迢递便数驿。
望人在天北。
凄恻。
恨堆积。
渐别浦萦回，津堠岑寂。
斜阳冉冉春无极。
念月榭携手，露桥闻笛。
沈思前事，似梦里，泪暗滴。

暗柳啼鸦，单衣伫立，小帘朱户。
桐花半亩，静锁一庭愁雨。
洒空阶、夜阑未休，故人剪烛西窗语。
似楚江暝宿，风灯零乱，少年羇旅。
迟暮。
嬉游处。
正店舍无烟，楚城百五。
旗亭唤酒，付与高阳俦侣。
想东园、桃李自春，小唇秀靥今在否。
到归时、定有残英，待客携尊俎。

正单衣试酒，恨客里、光阴虚掷。
愿春暂留，春归如过翼。
一去无迹。
为问家何在，夜来风雨，葬楚宫倾国。
钗钿堕处遗香泽。
乱点桃蹊，轻翻柳陌。
多情为谁追惜。
但蜂媒蝶使，时叩窗槅。
东园岑寂。
渐蒙笼暗碧。
静遶珍丛底，成叹息。
长条故惹行客。
似牵衣待话，别情无极。
残英小、强簪巾帻。
终不似，一朵钗头颤袅，向人敧侧。
漂流处、莫趁潮汐。
恐断红、尚有相思字，何由见得。

河桥送人处，凉夜何其。
斜月远、坠馀辉。
铜盘烛泪已流尽，霏霏凉露霑衣。
相将散离会，探风前津鼓，树杪参旗。
花骢会意，纵扬鞭、亦自行迟。
迢递路回清野，人语渐无闻，空带愁归。
何意重经前地，遗钿不见，斜迳都迷。
兔葵燕麦，向残阳、欲与人齐。
但徘徊班草，欷歔酹酒，极望天西。

风老莺雏，雨肥梅子，午阴嘉树清圆。
地卑山近，衣润费罏烟。
人静乌鸢自乐，小桥外、新绿溅溅。
凭栏久，黄芦苦竹，拟泛九江船。
年年，如社燕，飘流瀚海，来寄修椽。
且莫思身外，长近尊前。
憔悴江南倦客，不堪听、急管繁弦。
歌筵畔，先安枕箪，容我醉时眠。

水浴清蟾，叶喧凉吹，巷陌马声初断。
闲依露井，笑扑流萤，惹破画罗轻扇。
人静夜久凭阑，愁不归眠，立残更箭。
叹年华一瞬，人今千里，梦沈书远。
空见说、鬓怯琼梳，容销金镜，渐懒趁时匀染。
梅风地溽，虹雨苔滋，一架舞红都变。
谁信无聊，为伊才减江淹，情伤荀倩。
但明河影下，还看稀星数点。

粉墙低，梅花照眼，依然旧风味。
露痕轻缀。
疑净洗铅华，无限佳丽。
去年胜赏曾孤倚。
冰盘同宴喜。
更可惜，云中高树，香篝熏素被。
今年对花最匆匆，相逢似有恨，依依愁悴。
吟望久，青苔上、旋看飞坠。
相将见、翠丸荐酒，人正在、空江烟浪里。
但梦想、一枝潇洒，黄昏斜照水。

对宿烟收，春禽静，飞雨时鸣高屋。
墙头青玉旆，洗铅霜都尽，嫩梢相触。
润逼琴丝，寒侵枕障，虫网吹黏帘竹。
邮亭无人处，听檐声不断，困眠初熟。
奈愁极频惊，梦轻难记，自怜幽独。
行人归意速。
最先念、流潦妨车毂。
怎奈向、兰成憔悴，卫玠清羸，等闲时、易伤心目。
未怪平阳客，双泪落、笛中哀曲。
况萧索、青芜国。
红糁铺地，门外荆桃如菽。
夜游共谁秉独。

风销焰蜡，露浥烘炉，花市光相射。
桂华流瓦，纤云散，耿耿素娥欲下。
衣裳淡雅。
看楚女、纤腰一把。
箫鼓喧，人影参差，满路飘香麝。
因念都城放夜。
望千门如昼，嬉笑游冶。
钿车罗帕。
相逢处，自有暗尘随马。
年光是也。
唯只见、旧情衰谢。
清漏移，飞盖归来，从舞休歌罢。

莫倚能歌敛黛眉。
此歌能有几人知。
他日相逢花月底。
重理。
好声须记得来时。
苦恨城头传漏永，催起。
无情岂解惜分飞。
休诉金尊推玉臂。
从醉。
明朝有酒倩谁持。

月皎惊乌栖不定。
更漏将残，𫐆辘牵金井。
唤起两眸清炯炯。
泪花落枕红棉冷。
执手霜风吹鬓影。
去意徊徨，别语愁难听。
楼上栏干斗柄。
露寒人远鸡相应。

怨怀无托。
嗟情人断绝，信音辽邈。
纵妙手、能解连环，似风散雨收，雾轻云薄。
燕子楼空，暗尘锁、一床弦索。
想移根换叶。
尽是旧时，手种红药。
汀洲渐生杜若。
料舟依岸曲，人在天角。
漫记得、当日音书，把闲语闲言，待总烧却。
水驿春回，望寄我、江南梅萼。
拼今生，对花对酒，为伊泪落。

夜色催更，清尘收露、小曲幽坊月暗。
竹槛灯窗，识秋娘庭院。
笑相遇，似觉、琼枝玉树相倚，暖日明霞光烂。
水盼兰情，总平生稀见。
画图中、旧识春风面。
谁知道、自到瑶台畔。
眷恋雨润云温，苦惊风吹散。
念荒寒、寄宿无人馆。
重门闭、败壁秋虫叹。
怎奈向、一缕相思，隔溪山不断。

秋阴时晴向暝。
变一庭凄冷。
伫听寒声，云深无雁影。
更深人去寂静。
但照壁，孤灯相映。
酒已都醒，如何消夜永。

上马人扶残醉，晓风吹未醒。
映水曲、翠瓦朱檐，垂杨里、乍见津亭。
当时曾题败壁，蛛丝罩，淡墨苔晕青。
念去来、岁月如流，徘徊久、叹息愁思盈。
去去倦寻路程。
江陵旧事，何曾再问杨琼。
旧曲凄清。
敛愁黛、与谁听，尊前故人如在，想念我、最关情。
何须渭城。
歌声未尽处，先泪零。

隋堤路。
渐日晚、密霭生深树。
阴阴淡月笼沙，还宿河桥深处。
无情画舸，都不管、烟波隔前浦。
等行人、醉拥重衾，载将离恨归去。
因思旧客京华，长偎傍、疏林小槛欢聚。
冶叶倡条俱相识，仍惯见、珠歌翠舞。
如今向、渔村水驿，夜如岁、焚香独自语。
有何人、念我无聊，梦魂凝想鸳侣。

佳丽地。
南朝盛事谁记。
山围故国遶清江，髻鬟对起。
怒涛寂寞打孤城，风樯遥度天际。
断崖树，犹倒倚。
莫愁艇子谁系。
空馀旧迹郁苍苍，雾沈半垒。
夜深月过女墙来，赏心东望淮水。
酒旗戏鼓甚处市。
想依稀、王谢邻里。
燕子不知何世。
向寻常、巷陌人家，相对如说兴亡，斜阳里。

悄郊原带郭。
行路永，客去车尘漠漠。
斜阳映山落。
敛馀红、犹恋孤城栏角。
凌波步弱。
过短亭、何用素约。
有流莺劝我，重解绣鞍，缓引春酌。
不记归时早暮，上马谁扶，醒眠朱阁。
惊飙动幕。
扶残醉，遶红药。
叹西园、已是花深无地，东风何事又恶，任流光过却。
犹喜洞天自乐。

昼阴重，霜凋岸草，雾隐城堞。
南陌脂车待发。
东门帐饮乍阕。
正拂面垂杨堪揽结。
掩红泪、玉手亲折。
念汉浦离鸿去何许，经时信音绝。
情切。
望中地远天阔，向露冷风清，无人处、耿耿寒漏咽。
嗟万事难忘，唯是轻别。
翠尊未竭。
凭断云留取，西楼残月。
罗带光销纹衾叠。
连环解、旧香顿歇。
怨歌永、琼壶敲尽缺。
恨春去、不与人期，弄夜色，空馀满地梨花雪。

条风布暖，霏雾弄晴，池塘遍满春色。
正是夜堂无月，沈沈暗寒食。
梁间燕，前社客。
似笑我、闭门愁寂。
乱花过，隔院芸香，满地狼藉。
长记那回时，邂逅相逢，郊外驻油壁。
又见汉宫传烛，飞烟五侯宅。
青青草，迷路陌。
强载酒、细寻前迹。
市桥远，柳下人家，犹自相识。

叶下斜阳照水。
卷轻浪、沈沈千里。
桥上酸风射眸子。
立多时，看黄昏，灯火市。
古屋寒窗底。
听几片、井桐飞坠。
不恋单衾再三起。
有谁知，为萧娘，书一纸。

凌波不过横塘路。
但目送、芳尘去。
锦瑟华年谁与度。
月桥花院，琐窗朱户。
只有春知处。
飞云冉冉蘅皋暮。
彩笔新题断肠句。
若问闲情都几许。
一川烟草，满城风絮。
梅子黄时雨。

上东门，门外柳。
赠别每烦纤手。
一叶落，几番秋。
江南独倚楼。
曲阑干，凝伫久。
薄暮更堪搔首。
无际恨，见闲愁。
侵寻天尽头。

兰芷满汀洲，游丝横路。
罗袜尘生步。
迎顾。
整鬟颦黛，脉脉两情难语。
细风吹柳絮。
人南渡。
回首旧游，山无重数。
花底深朱户。
何处。
半黄梅子，向晚一帘疏雨。
断魂分付与。
春将去。

淡妆多态。
更的的、频回眄睐。
便认得、琴心相许，欲绾合欢双带。
记画堂、风月逢迎，轻颦浅笑娇无奈。
向睡鸭炉边，翔鸳屏里，羞把香罗暗解。
自过了、烧灯后，都不见、踏青挑菜。
几回凭双燕，丁宁深意，往来却恨重帘碍。
约何时再。
正春浓酒困，人间昼永无聊赖。
厌厌睡起，犹有花梢日在。

不信芳春厌老人。
老人几度送馀春。
惜春行乐莫辞频。
巧笑艳歌皆我意，恼花颠酒拼君瞋。
物情惟有醉中真。

楼角初销一缕霞。
淡黄杨柳暗栖鸦。
玉人和月摘梅花。
笑撚粉香归洞户，更垂帘幕护窗纱。
东风寒似夜来些。

薄雨收寒，斜照弄晴，春意空阔。
长亭柳色才黄，倚马何人先折。
烟横水漫，映带几点归鸿，平沙消尽龙荒雪。
犹记出关来，恰如今时节。
将发。
画楼芳酒，红泪清歌，便成轻别。
回首经年，杳杳音尘都绝。
欲知方寸，共有几许新愁，芭蕉不展丁香结。
憔悴一天涯，两厌厌风月。

几许伤春春复暮。
杨柳清阴，偏碍游丝度。
天际小山桃叶步。
白蘋花满湔裙处。
竟日微吟长短句。
帘影灯昏，心寄胡琴语。
数点雨声风约住。
朦胧淡月云来去。

牛渚天门险。
限南北、七雄豪占。
清雾敛。
与闲人登览。
待月上潮平波滟滟。
塞管轻吹新阿滥。
风满槛。
历历数、西州更点。

烟络横林，山沈远照，迤逦黄昏钟鼓。
烛映帘栊，蛩催机杼，共苦清秋风露。
不眠思妇，齐应和、几声砧杵。
惊动天涯倦宦，骎骎岁华行暮。
当年酒狂自负。
谓东君、以春相付。
流浪征骖北道，客樯南浦。
幽恨无人晤语。
赖明月、曾知旧游处。
好伴云来，还将梦去。

厌莺声到枕，花气动帘，醉魂愁梦相半。
被惜馀薰，带惊賸眼。
几许伤春春晚。
泪竹痕鲜，佩兰香老，湘天浓暖。
记小江、风月佳时，屡约非烟游伴。
须信鸾弦易断。
奈云和再鼓，曲终人远。
认罗袜无踪，旧处弄波清浅。
青翰棹舣，白蘋洲畔。
尽日临皋飞观。
不解寄、一字相思，幸有归来双燕。

玉人家，画楼珠箔临津。
托微风、彩箫流怨，断肠马上曾闻。
燕堂开、艳妆丛里，调琴思、认歌颦。
麝蜡烟浓，玉莲漏短，更衣不待酒初醺。
绣屏掩、枕鸳相就，香气渐暾暾。
回廊影，疏钟淡月，几许销魂。
翠钗分、银笺封泪，舞鞋从此生尘。
住兰舟、载将离恨，转南浦、背西曛。
记取明年，蔷薇谢后，佳期应未误行云。
凤城远，楚梅香嫩，先寄一枝春。
青门外，祇凭芳草，寻访郎君。

寒水依痕，春意渐回，沙际烟阔。
溪梅晴照生香，冷蕊数枝争发。
天涯旧恨，试看几许消魂，长亭门外山重叠。
不尽眼中青，是愁来时节。
情切。
画楼深闭，想见东风，暗销肌雪。
辜负枕前云雨，尊前花月。
心期切处，更有多少凄凉，殷勤留与归时说。
到得再相逢，恰经年离别。

卷珠箔。
朝雨轻阴乍阁。
阑干外，烟柳弄晴，芳草侵阶映红药。
东风妒花恶。
吹落。
梢头嫩萼。
屏山掩，沈水倦薰，中酒心情怯杯勺。
寻思旧京洛。
正年少疏狂，歌笑迷著。
障泥油壁催梳掠。
曾驰道同载，上林携手，灯夜初过早共约。
又争信漂泊。
寂寞。
念行乐。
甚粉淡衣襟，音断弦索。
琼枝璧月春如昨。
怅别后华表，那回双鹤。
相思除是，向醉里、暂忘却。

睡起流莺语，掩苍苔、房栊向晚，乱红无数。
吹尽残花无人见，惟有垂杨自舞。
渐暖霭、初回轻暑。
宝扇重寻明月影，暗尘侵、上有乘鸾女。
惊旧恨，遽如许。
江南梦断横江渚，浪黏天、葡萄涨绿，半空烟雨。
无限楼前沧波意，谁采蘋花寄取。
但怅望、兰舟容与。
万里云帆何时到，送孤鸿、目断千山阻。
谁为我，唱金缕。

落花已作风前舞。
又送黄昏雨。
晓来庭院半残红。
惟有游丝，千丈袅晴空。
殷勤花下同携手。
更尽杯中酒。
美人不用敛蛾眉。
我亦多情、无奈酒阑时。

新月娟娟，夜寒江静山衔斗。
起来搔首。
梅影横窗瘦。
好个霜天，闲却传杯手。
君知否。
乱鸦啼后。
归兴浓如酒。

晓光催角。
听宿鸟未惊，邻鸡先觉。
迤逦烟村，马嘶人起，残月尚穿林薄。
泪痕带霜微凝，酒力冲寒犹弱。
叹倦客、悄不禁重染，风尘京洛。
追念人别后，心事万重，难觅孤鸿托。
翠幌娇深，曲屏香暖，争念岁寒飘泊。
怨月恨花烦恼，不是不曾经著。
这情味，望一成消灭，新来还恶。

裁翦冰绡，轻叠数重，淡著燕脂匀注。
新样靓妆，艳溢香融，羞杀蕊珠宫女。
易得凋零，更多少、无情风雨。
愁苦。
闲院落凄凉，几番春暮。
凭寄离恨重重，这双燕何曾，会人言语。
天遥地远，万水千山，知他故宫何处。
怎不思量，除梦里、有时曾去。
无据。
和梦也、新来不做。

频听银签，重燃绛蜡，年华衮衮惊心。
饯旧迎新，能消几刻光阴。
老来可惯通宵饮，待不眠、还怕寒侵。
掩清尊。
多谢梅花，伴我微吟。
邻娃已试春妆了，更蜂腰簇翠，燕股横金。
勾引东风，也知芳思难禁。
朱颜那有年年好，逞艳游、赢取如今。
恣登临。
残雪楼台，迟日园林。

潇洒江梅，向竹梢疏处，横两三枝。
东君也不爱惜，雪压霜欺。
无情燕子，怕春寒、轻失花期。
却是有，年年塞雁，归来曾见开时。
清浅小溪如练，问玉堂何似，茅舍疏篱。
伤心故人去后，冷落新诗。
微云淡月，对江天、分付他谁。
空自忆，清香未减，风流不在人知。

高咏楚辞酬午日，天涯节序匆匆。
榴花不似舞裙红。
无人知此意，歌罢满帘风。
万事一身伤老矣，戎葵凝笑墙东。
酒杯深浅去年同。
试浇桥下水，今夕到湘中。

忆昔午桥桥上饮，坐中多是豪英。
长沟流月去无声。
杏花疏影里，吹笛到天明。
二十馀年如一梦，此身虽在堪惊。
闲登小阁看新晴。
古今多少事，渔唱起三更。

雁落平沙，烟笼寒水，古垒鸣笳声断。
青山隐隐，败叶萧萧，天际暝鸦零乱。
楼上黄昏，片帆千里归程，年华将晚。
望碧云空暮，佳人何处，梦魂俱远。
忆旧游、邃馆朱扉，小园香径，尚想桃花人面。
书盈锦轴，恨满金徽，难写寸心幽怨。
两地离愁，一尊芳酒，凄凉，危栏倚遍。
尽迟留，凭仗西风，吹干泪眼。

数声𫛸𫛞。
可怜又是，春归时节。
满院东风，海棠铺绣，梨花飘雪。
丁香露泣残枝，算未比、愁肠寸结。
自是休文，多情多感，不干风月。

一点残釭欲尽时。
乍凉秋气满屏帏。
梧桐叶上三更雨，叶叶声声是别离。
调宝瑟，拨金猊。
那时同唱鹧鸪词。
如今风雨西楼夜，不听清歌也泪垂。

情似游丝，人如飞絮。
泪珠阁定空相觑。
一溪烟柳万丝垂，无因系得兰舟住。
雁过斜阳，草迷烟渚。
如今已是愁无数。
明朝且做莫思量，如何过得今宵去。

芳草碧色。
萋萋遍南陌。
暖絮乱红，也似知人、春愁无力。
忆得盈盈拾翠侣，共携赏、凤城寒食。
到今来，海角逢春，天涯为客。
愁旋释。
还似织。
泪暗拭。
又偷滴。
谩倚遍危阑，尽黄昏，也只是、暮云凝碧。
拼则而今已拼了，忘则怎生便忘得。
又还问鳞鸿，试重寻消息。

萋萋芳草忆王孙。
柳外楼高空断魂。
杜宇声声不忍闻。
欲黄昏。
雨打梨花深闭门。

见梨花初带夜月，海棠半含朝雨。
内苑春、不禁过青门，御沟涨、潜通南浦。
东风静、细柳垂金缕。
望凤阙、非烟非雾。
好时代、朝野多欢，遍九陌、太平箫鼓。
乍莺儿百啭断续，燕子飞来飞去。
近绿水、台榭映秋千，斗草聚、双双游女。
饧香更、酒冷踏青路。
会暗识、夭桃朱户。
向晚骤、宝马雕鞍，醉襟惹、乱花飞絮。
正轻寒轻暖漏永，半阴半晴雪暮。
禁火天、已是试新妆，岁华到、三分佳处。
清明看、汉蜡传宫炬。
散翠烟、飞入槐府。
敛兵卫、阊阖门开，住传宣、又还休务。

闷来弹鹊，又搅碎、一帘花影。
漫试著春衫，还思纤手，薰彻金猊烬冷。
动是愁端如何向，但怪得、新来多病。
嗟旧日沈腰，而今潘鬓，怎堪临镜。
重省。
别来泪湿，罗衣犹凝。
料为我厌厌，日高慵起，长托春酲未醒。
雁足不来，马蹄难驻，门掩一庭芳景。
空伫立，尽日阑干倚遍，昼长人静。

玉台挂秋月。
铅素浅，梅花傅香雪。
冰姿洁。
金莲衬、小小凌波罗袜。
雨初歇。
楼外孤鸿声渐远，远山外、行人音信绝。
此恨对语犹难，那堪更寄书说。
教人红消翠减，觉衣宽金缕，都为轻别。
太情切。
消魂处、画角黄昏时节。
声呜咽。
落尽庭花春去也，银蟾迥、无情圆又缺。
恨伊不似馀香，惹鸳鸯结。

洗妆真态，不作铅华御。
竹外一枝斜，想佳人、天寒日暮。
黄昏院落，无处著清香，风细细，雪垂垂，何况江头路。
月边疏影，梦到消魂处。
结子欲黄时，又须作、廉纤细雨。
孤芳一世，供断有情愁，消瘦损，东阳也，试问花知否。

篆缕消金鼎。
醉沈沈、庭阴转午，画堂人静。
芳草王孙知何处，惟有杨花糁径。
渐玉枕、腾腾春醒。
帘外残红春已透，镇无聊、𣨼酒厌厌病。
云鬓乱，未忺整。
江南旧事休重省。
遍天涯、寻消问息，断鸿难倩。
月满西楼凭阑久，依旧归期未定。
又只恐、瓶沈金井。
嘶骑不来银烛暗，枉教人、立尽梧桐影。
谁伴我，对鸾镜。

霭霭春空，画楼森耸凌云渚。
紫薇登览最关情，绝纱夸能赋。
惆怅相思迟暮。
记当日、朱阑共语。
塞鸿难问，岸柳何穷，别愁纷絮。
催促年光，旧来流水知何处。
断肠何必更残阳，极目伤平楚。
晚霁波声带雨。
悄无人、舟横野渡。
数峰江上，芳草天涯，参差烟树。
作者:吕渭（滨？

青楼春晚。
昼寂寂、梳匀又懒。
乍听得、鸦啼莺弄，惹起新愁无限。
记年时、偷掷春心，花间隔雾遥相见。
便角枕题诗，宝钗贳酒，共醉青苔深院。
怎忘得、回廊下，携手处、花明月满。
如今但暮雨，蜂愁蝶恨，小窗闲对芭蕉展。
却谁拘管。
尽无言、闲品秦筝，泪满参差雁。
腰肢渐小，心与杨花共远。

舣兰舟。
十分端是载离愁。
练波送远，屏山遮断，此去难留。
相从争奈，心期久要，屡变霜秋。
叹人生、杳似萍浮。
又翻成轻别，都将深恨，付与东流。
想斜阳影里，寒烟明处，双桨去悠悠。
爱渚梅、幽香动。
须采掇、倩纤柔。
艳歌粲发，谁传馀韵，来说仙游。
念故人、留此遐州。
但春风老后，秋月圆时，独倚江楼。

风悲画角，听单于、三弄落醮门。
投宿骎骎征骑，飞雪满孤村。
酒市渐阑灯火，正敲窗、乱叶舞纷纷。
送数声惊雁，乍离烟水，嘹唳度寒云。
好在半胧淡月，到如今，无处不消魂。
故国梅花归梦，愁损绿罗裙。
为问暗香闲艳，也相思、万点付啼痕。
算翠屏应是，两眉馀恨倚黄昏。

怒发冲冠，凭栏处、潇潇雨歇。
抬望眼、仰天长啸，壮怀激烈。
三十功名尘与土，八千里路云和月。
莫等闲、白了少年头，空悲切。
靖康耻，犹未雪。
臣子恨，何时灭。
驾长车踏破，贺兰山缺。
壮志饥餐胡虏肉，笑谈渴饮匈奴血。
待从头、收拾旧山河，朝天阙。

双阙中天，凤楼十二春寒浅。
去年元夜奉宸游，曾侍瑶池宴。
玉殿珠帘尽卷。
拥群仙、蓬壶阆苑。
五云深处，万烛光中，揭天丝管。
驰隙流年，恍如一瞬星霜换。
今宵谁念泣孤臣，回首长安远。
可是尘缘未断。
漫惆怅、华胥梦短。
满怀幽恨，数点寒灯，几声归雁。

夜来风雨匆匆，故园定是花无几。
愁多怨极，等闲孤负，一年芳意。
柳困桃慵，杏青梅小，对人容易。
算好春长在，好花长见，原只是、人憔悴。
回首池南旧事。
恨星星、不堪重记。
如今但有，看花老眼，伤时清泪。
不怕逢花瘦，只愁怕、老来风味。
待繁红乱处，留云借月，也须拼醉。

长淮望断，关塞莽然平。
征尘暗，霜风劲，悄边声。
黯销凝。
追想当年事，殆天数，非人力，洙泗上，弦歌地，亦膻腥。
隔水毡乡，落日牛羊下，区脱纵横。
看名主宵猎，骑火一川明。
笳鼓悲鸣。
遣人惊。
念腰间箭，匣中剑，空埃蠹，竟何成。
时易失，心徒壮，岁将零。
渺神京。
干羽方怀远，静烽燧，且休兵。
冠盖使，纷驰鹜，若为情。
闻道中原遗老，常南望、翠葆霓旌。
使行人到此，忠愤气填膺。
有泪如倾。

洞庭青草，近中秋更无一点风色。
玉界琼田三万顷，著我扁舟一叶。
素月分辉，明河共影，表里俱澄澈。
怡然心会，妙处难与君说。
应念岭海经年，孤光自照，肝胆皆冰雪。
短发萧骚襟袖冷，稳泛沧浪空阔。
尽挹西江，细斟北斗，万象为宾客。
扣舷独啸，不知今夕何夕。

东风著急。
先上小桃枝。
红纷腻。
娇如醉。
倚朱扉。
记年时。
隐映新妆面。
面临水岸。
春将半。
云日暖。
斜桥转。
夹城西。
草软莎平跋马，垂杨渡、玉勒争嘶。
认蛾眉凝笑，脸薄拂燕脂。
绣户曾窥。
恨依依。
共携手处。
香如雾。
红随步。
怨春迟。
消瘦损。
凭谁问。
只花知。
泪空垂。
旧日堂前燕，和烟雨，又双飞。
人自老。
春长好。
梦佳期。
前度刘郎，几许风流地，花也应悲。
但茫茫暮霭，目断武陵谿。
往事难追。

凝碧旧池头，一听管弦凄切。
多少梨园声在，总不堪华发。
杏花无处避春愁，也傍野烟发。
惟有御沟声断，似知人呜咽。

郊原初过雨。
见数叶零乱，风定犹舞。
斜阳挂深树。
映浓愁浅黛，遥山媚妩。
来时旧路。
尚岩花、娇黄半吐。
到而今，唯有溪边流水，见人如故。
无语。
邮亭深静，下马还寻，旧曾题处。
无聊倦旅。
伤离恨，最愁苦。
纵收香藏镜，他年重到，人面桃花在否。
念沈沈、小阁幽窗，有时梦去。

夜来雨。
赖倩得、东风吹住。
海棠正妖饶处。
且留取。
悄庭户。
试细听、莺啼燕语。
分明共人愁绪。
怕春去。
佳树。
翠阴初转午。
垂帘未卷，乍睡起、寂寞看风絮。
偷弹清泪寄烟波，见江头故人，为言憔悴如许。
彩笺无数。
去却寒暄，到了浑无定据。
断肠落日千山暮。

弱柳丝千缕。
嫩黄匀遍鸦啼处。
寒入罗衣春尚浅，过一番风雨。
问燕子来时，绿水桥边路。
曾画楼、见个人人否。
料静掩云窗，尘满哀弦危柱。
庾信愁如许。
为谁都著眉端聚。
独立东风弹泪眼，寄烟波东去。
念永昼春闲，人倦如何度。
闲傍枕、百啭黄鹂语。
唤觉来厌厌，残照依然花坞。

脸霞红印枕。
睡觉来、冠儿还是不整。
屏间麝煤冷。
但眉峰压翠，泪珠弹粉。
堂深昼永。
燕交飞、风帘露井。
恨无人，与说相思，近日带围宽尽。
重省。
残灯朱幌，淡月纱窗，那时风景。
阳台路迥。
云雨梦，便无准。
待归来，先指花梢教看，却把心期细问。
问因循、过了青春，怎生意稳。

驿外断桥边，寂寞开无主。
已是黄昏独自愁，更著风和雨。
无意苦争春，一任群芳妒。
零落成泥碾作尘，只有香如故。

东望山阴何处是。
往来一万三千里。
写得家书空满纸。
流清泪。
书回已是明年事。
寄语红桥桥下水。
扁舟何日寻兄弟。
行遍天涯真老矣。
愁无寐。
鬓丝几缕茶烟里。

闹花深处层楼，画帘半卷东风软。
春归翠陌，平莎茸嫩，垂杨金浅。
迟日催花，淡云阁雨，轻寒轻暖。
恨芳菲世界，游人未赏，都付与、莺和燕。
寂寞凭高念远。
向南楼、一声归雁。
金钗斗草，青丝勒马，风流云散。
罗绶分香，翠绡封泪，几多幽怨。
正销魂，又是疏烟淡月，子规声断。

楼阴缺。
阑干影卧东厢月。
东厢月。
一天风露。
杏花如雪。
隔烟催漏金虬咽。
罗帏暗淡灯花结。
灯花结。
片时春梦。
江南天阔。

酣酣日脚紫烟浮。
妍媛破轻裘。
困人天色，醉人花气，午梦扶头。
春慵恰似春塘水，一片縠纹愁。
溶溶曳曳，东风无力，欲避还休。

晚晴风歇。
一夜春威折。
脉脉花疏天淡，云来去、数枝雪。
胜绝。
愁亦绝。
此情谁共说。
惟有两行低雁，知人倚、画楼月。

日日惜春残，春去更无明日。
拟把醉同春住，又醒来岑寂。
明年不怕不逢春，娇春怕无力。
待向灯前休睡，与留连今夕。

绿树听𫛸𫛞。
更那堪、鹧鸪声住，杜鹃声切。
啼到春归无寻处，苦恨芳菲都歇。
算未抵、人间离别。
马上琵琶关塞黑，更长门、翠辇辞金阙。
看燕燕，送归妾。
将军百战身名裂。
向河梁、回头万里，故人长绝。
易水萧萧西风冷，满座衣冠似雪。
正壮士、悲歌未彻。
啼鸟还知如许恨，料不啼清泪长啼血。
谁共我，醉明月。

凤尾龙香拨。
自开元、霓裳曲罢，几番风月。
最苦浔阳江头客，画舸亭亭待发。
记出塞、黄云堆雪。
马上离愁三万里，望昭阳、宫殿孤鸿没。
弦解语，恨难说。
辽阳驿使音尘绝，琐窗寒、轻拢慢撚，泪珠盈睫。
推手含情还却手，一抹梁州哀彻。
千古事、云飞烟灭。
贺老定场无消息，想沈香亭北繁华歇。
弹到此，为呜咽。

野塘花落，又匆匆、过了清明时节。
刬地东风欺客梦，一夜云屏寒怯。
曲岸持觞，垂杨系马，此地曾轻别。
楼空人去，旧游飞燕能说。
闻道绮陌东头，行人长见，帘底纤纤月。
旧恨春江流不尽，新恨云山千叠。
料得明朝，尊前重见，镜里花难折。
也应惊问，近来多少华发。

春已归来，看美人头上，袅袅春幡。
无端风雨，未肯收尽馀寒。
年时燕子，料今宵、梦到西园。
浑未辨，黄柑荐酒，更传青韭堆盘。
却笑东风从此，便薰梅染柳，更没些闲。
闲时又来，镜里转变朱颜。
清愁不断，问何人、会解连环。
生怕见、花开花落，朝来塞雁先还。

楚天千里清秋，水随天去秋无际。
遥岑远目，献愁供恨，玉簪螺髻。
落日楼头，断鸿声里，江南游子。
把吴钩看了，栏干拍遍，无人会，登临意。
休说鲈鱼堪脍。
尽西风、季鹰归未。
求田问舍，怕应羞见，刘郎才气。
可惜流年，忧愁风雨，树犹如此。
倩何人，唤取，红巾翠袖，揾英雄泪。

更能消、几番风雨。
匆匆春又归去。
惜春长怕花开早，何况落红无数。
春且住。
见说道、天涯芳草迷归路。
怨春不语。
算只有殷勤，画檐蛛网，尽日惹飞絮。
长门事，准拟佳期又误，蛾眉曾有人妒。
千金纵买相如赋，脉脉此情谁诉。
君莫舞。
君不见、玉环飞燕皆尘土。
闲愁最苦。
休去倚危阑，斜阳正在，烟柳断肠处。

千古江山，英雄无觅，孙仲谋处。
舞榭歌台，风流总被，雨打风吹去。
斜阳草树，寻常巷陌，人道寄奴曾住。
想当年，金戈铁马，气吞万里如虎。
元嘉草草，封狼居胥，得赢得仓皇北顾。
四十三年，望中犹记，灯火扬州路。
可堪回首，佛狸祠下，一片神鸦社鼓。
凭谁问，廉颇老矣，尚能饭否。

老来情味减，对别酒、怯流年。
况屈指中秋，十分好月，不照人圆。
无情水、都不管，共西风、只等送归船。
秋晚莼鲈江上，夜深儿女灯前。
征衫。
便好去朝天。
玉殿正思贤。
想夜半承明，留教视草，却遣筹边。
长安，故人问我，道寻常、𣨼酒只依然。
目断秋霄落雁，醉来时响空弦。

宝钗分，桃叶渡。
烟柳暗南浦。
怕上层楼，十日九风雨。
断肠片片飞红，都无人管，更谁劝，啼莺声住。
鬓边觑，应把花卜归期，才簪又重数。
罗帐灯昏，哽咽梦中语。
是他春带愁来，春归何处。
却不解、带将愁去。

东风夜放花千树。
更吹落、星如雨。
宝马雕车香满路。
凤箫声动，玉壶光转，一夜鱼龙舞。
蛾儿雪柳黄金缕。
笑语盈盈暗香去。
众里寻他千百度。
蓦然回首，那人却在，灯火阑珊处。

枕簟溪堂冷欲秋。
断云依水晚来收。
红莲相倚浑如醉，白鸟无言定自愁。
书咄咄，且休休。
一丘一壑也风流，不知筋力衰多少，但觉新来懒上楼。

郁孤台下清江水。
中间多少行人泪。
东北是长安。
可怜无数山。
青山遮不住。
毕竟东流去。
江晚正愁余。
山深闻鹧鸪。

燕雁无心，太湖西畔随云去。
数峰清苦。
商略黄昏雨。
第四桥边，拟共天随住。
今何许。
凭阑怀古。
残柳参差舞。

肥水东流无尽期。
当初不合种相思。
梦中未比丹青见，暗里忽惊山鸟啼。
春未绿，鬓先丝。
人间别久不成悲。
谁教岁岁红莲夜，两处沈吟各自知。

燕燕轻盈，莺莺娇软。
分明又向华胥见。
夜长争得薄情知，春初早被相思染。
别后书辞，别时针线。
离魂暗逐郎行远。
淮南皓月冷千山，冥冥归去无人管。

双桨莼波，一蓑松雨，暮愁渐满空阔。
呼我盟鸥，翩翩欲下，背人还过木末。
那回归去，荡云雪、孤舟夜发。
伤心重见，依约眉山，黛痕低压。
采香径里春寒，老子婆娑，自歌谁答。
垂虹西望，飘然引去，此兴平生难遏。
酒醒波远，正凝想、明珰素袜。
如今安在，唯有阑干，伴人一霎。

庾郎先自吟愁赋。
凄凄更闻私语。
露湿铜铺，苔侵石井，都是曾听伊处。
哀音似诉。
正思妇无眠，起寻机杼。
曲曲屏山，夜凉独自甚情绪。
西窗又吹暗雨。
为谁频断续，相和砧杵。
候馆迎秋，离宫吊月，别有伤心无数。
豳诗漫与。
笑篱落呼灯，世间儿女。
写入琴丝，一声声更苦。

双桨来时，有人似、旧曲桃根桃叶。
歌扇轻约飞花，蛾眉正奇绝。
春渐远、汀洲自绿，更添了、几声啼𫛞。
十里扬州，三生杜牧，前事休说。
又还是、宫烛分烟，奈愁里、匆匆换时节。
都把一襟芳思，与空阶榆荚。
千万缕、藏鸦细柳，为玉尊、起舞回雪。
想见西出阳关，故人初别。

芳莲坠粉，疏桐吹绿，庭院暗雨乍歇。
无端抱影销魂处，还见筿墙萤暗，藓阶蛩切。
送客重寻西去路，问水面、琵琶谁拨。
最可惜、一片江山，总付与啼𫛞。
长恨相从未款，而今何事，又对西风离别。
渚寒烟淡，櫂移人远，缥缈行舟如叶。
想文君望久，倚竹愁生步罗袜，归来后、翠尊双饮，下了珠帘，玲珑闲看月。

闹红一舸，记来时、尝与鸳鸯为侣。
三十六陂人未到，水佩风裳无数。
翠叶吹凉，玉容销酒，更洒菰蒲雨。
嫣然摇动，冷香飞上诗句。
日暮。
青盖亭亭，情人不见，争忍凌波去。
只恐舞衣寒易落，愁入西风南浦。
高柳垂阴，老鱼吹浪，留我花间住。
田田多少，几回沙际归路。

淮左名都，竹西佳处，解鞍少驻初程。
过春风十里，尽荠麦青青。
自胡马窥江去后，废池乔木，犹厌言兵。
渐黄昏，清角吹寒，都在空城。
杜郎俊赏，算而今、重到须惊。
踪豆蔻词工，青楼梦好，难赋深情。
二十四桥仍在，波心荡、冷月无声。
念桥边红药，年年知为谁生。

渐吹尽、枝头香絮。
是处人家，绿深门户。
远浦萦回，暮帆零乱，向何处。
阅人多矣，谁得似、长亭树。
树若有情时，不会得、青青如许。
日暮。
望高城不见，只见乱山无数。
韦郎去也，怎忘得、玉环分付。
第一是、早早归来，怕红萼、无人为主。
算空有并刀，难剪离愁千缕。

空城晓角。
吹入垂杨陌。
马上单衣寒恻恻。
看尽鹅黄嫩绿，都是江南旧相识。
正岑寂。
明朝又寒食。
强携酒、小桥宅，怕梨花、落尽成秋色。
燕燕飞来，问春何在，唯有池塘自碧。

旧时月色。
算几番照我，梅边吹笛。
唤起玉人，不管清寒与攀摘。
何逊而今渐老，都忘却、春风词笔。
但怪得、竹外疏花，香冷入瑶席。
江国。
正寂寂。
叹寄与路遥，夜雪初积。
翠尊易泣。
红萼无言耿相忆。
长记曾携手处，千树压、西湖寒碧。
又片片、吹尽也，几时见得。

苔枝缀玉。
有翠禽小小，枝上同宿。
客里相逢，篱角黄昏，无言自倚修竹。
昭君不惯胡沙远，但暗忆、江南江北。
想佩环、月夜归来，化作此花幽独。
犹记深宫旧事，那人正睡里，飞近蛾绿。
莫似春风，不管盈盈，早与安排金屋。
还教一片随波去，又却怨、玉龙哀曲。
等恁时、重觅幽香，已入小窗横幅。

月冷龙沙，尘清虎落，今年汉酺初赐。
新翻胡部曲，听毡幕、元戎歌吹。
层楼高峙。
看槛曲萦红，檐牙飞翠。
人姝丽。
粉香吹下，夜寒风细。
此地。
宜有词仙，拥素云黄鹤，与君游戏。
玉梯凝望久，但芳草萋萋千里。
天涯情味。
仗酒祓清愁，花销英气。
西山外。
晚来还卷，一帘秋霁。

绿丝低拂鸳鸯浦。
想桃叶、当时唤渡。
又将愁眼与春风，待去。
倚兰桡、更少驻。
金陵路。
莺吟燕舞。
算潮水、知人最苦。
满汀芳草不成归，日暮。
更移舟、向甚处。

古城阴。
有官梅几许，红萼未宜簪。
池面冰胶，墙腰雪老，云意还又沈沈。
翠藤共、闲穿径竹，渐笑语、惊起卧沙禽。
野老林泉，故王台榭，呼唤登临。
南去北来何事，荡湘云楚水，目极伤心。
朱户黏鸡，金盘簇燕，空叹时序侵寻。
记曾共、西楼雅集，想垂柳、还袅万丝金。
待得归鞍到时，只怕春深。

亭皋正望极。
乱落江莲归未得。
多病却无气力。
况纨扇渐疏，罗衣初索。
流光过隙。
叹杏梁双燕如客。
人何在，一帘淡月，仿佛照颜色。
幽寂。
乱蛩吟壁。
动庾信清愁似织。
沈思年少浪迹。
笛里关山，柳下坊陌，坠红无信息。
漫暗水，涓涓溜碧。
飘零久，而今何意，醉卧酒垆侧。

柳暗花明春事深。
小阑红芍药，已抽簪。
雨馀风软碎鸣禽。
迟迟日，犹带一分阴。
往事莫沈吟。
身闲时序好，且登临。
旧游无处不堪寻。
无寻处，惟有少年心。

芦叶满汀洲。
寒沙带浅流。
二十年、重过南楼。
柳下系舟犹未稳，能几日、又中秋。
黄鹤断矶头。
故人曾到否。
旧江山、浑是新愁。
欲买桂花同载酒，终不是、少年游。

春风只在园西畔。
荠菜花繁胡蝶乱。
冰池晴绿照还空，香径落红吹已断。
意长翻恨游丝短。
尽日相思罗带缓。
宝奁如月不欺人，明日归来君试看。

一春长费买花钱。
日日醉湖边。
玉骢惯识西湖路，骄嘶过、沽酒楼前。
红杏香中箫鼓，绿杨影里秋千。
暖风十里丽人天。
花压鬓云偏。
画船载取春归去，馀情付、湖水湖烟。
明日重扶残醉，来寻陌上花钿。

月洗高梧，露漙幽草，宝钗楼外秋深。
土花沿翠，萤火坠墙阴。
静听寒声断续，微韵转、凄咽悲沈。
争求侣，殷勤劝织，促破晓机心。
儿时，曾记得，呼灯灌穴，敛步随音。
任满身花影，犹自追寻。
携向华堂戏斗，亭台小、笼巧妆金。
今休说，从渠床下，凉夜伴孤吟。

幽梦初回，重阴未开，晓色吹成疏雨。
竹槛气寒，蕙畹声摇，新绿暗通南浦。
未有人行，才半启、回廊朱户。
无绪。
空望极霓旌，锦书难据。
苔径追忆曾游，念谁伴、秋千彩绳芳柱。
犀帘黛卷，凤枕雪孤，应也几番凝伫。
怎得伊来，花雾绕、小堂深处。
留住。
直到老、不教归去。

做冷欺花，将烟困柳，千里偷催春暮。
尽日冥迷，愁里欲飞还住。
惊粉重、蝶宿西园，喜泥润、燕归南浦。
最妨他、佳约风流，钿车不到杜陵路。
沈沈江上望极，还被春潮晚急，难寻官渡。
隐约遥峰，和泪谢娘眉妩。
临断岸、新绿生时，是落红、带愁流处。
记当日、门掩梨花，翦灯深夜语。

过春社了，度帘幕中间，去年尘冷。
差池欲住，试入旧巢相并。
还相雕梁藻井。
又软语、商量不定。
飘然快拂花梢，翠尾分开红影。
芳径。
芹泥雨润。
爱贴地争飞，竞夸轻俊。
红楼归晚，看足柳昏花暝。
应自栖香正稳。
便忘了、天涯芳信。
愁损翠黛双蛾，日日画阑独凭。

巧沁兰心，偷黏草甲，东风欲障新暖。
漫凝碧瓦难留，信知暮寒轻浅。
行天入镜，做弄出、轻松纤软。
料故园、不卷重帘，误了乍来双燕。
青未了、柳回白眼。
红欲断、杏开素面。
旧游忆著山阴，后盟遂妨上苑。
寒𬬻重熨，便放漫、春衫针线。
恐凤靴、挑菜归来，万一灞桥相见。

月波疑滴。
望玉壶天近，了无尘隔。
翠眼圈花，冰丝织练，黄道宝光相直。
自怜诗酒瘦，难应接、许多春色。
最无赖，是随香趁烛，曾伴狂客。
踪迹。
漫记忆。
老了杜郎，忍听东风笛。
柳院灯疏，梅厅雪在，谁与细倾春碧。
旧情拘未定，犹自学、当年游历。
怕万一，误玉人、夜寒，窗际帘隙。

烟光摇缥瓦。
望晴檐多风，柳花如洒。
锦瑟横床，想泪痕尘影，凤弦常下，倦出犀帷，频梦见、王孙骄马。
讳道相思，偷理绡裙，自惊腰衩。
惆怅南楼遥夜。
记翠箔张灯，枕肩歌罢。
又入铜驼，遍旧家门巷，首询声价。
可惜东风，将恨与、闲花俱谢。
记取崔徽模样，归来暗写。

江水苍苍，望倦柳愁荷，共感秋色。
废阁光凉，古帘空暮，雁程最嫌风力。
故园信息。
爱渠入眼南山碧。
念上国。
谁是、脍鲈江汉未归客。
还又岁晚，瘦骨临风，夜闻秋声，吹动岑寂。
露蛩悲、青灯冷屋，翻书愁上鬓毛白。
年少俊游浑断得。
但可怜处，无奈苒苒魂惊，采香南浦，翦梅烟驿。

柳锁莺魂，花翻蝶梦，自知愁染潘郎。
轻衫未揽，犹将泪点偷藏。
念前事，怯流光。
早春窥、酥雨池塘。
向销凝里，梅开半面，情满徐妆。
风丝一寸柔肠。
曾在歌边惹恨，烛底萦香。
芳机瑞锦，如何未织鸳鸯。
人扶醉，月依墙。
是当初、谁敢疏狂。
把闲言语，花房夜久，各自思量。

晚雨未摧宫树，可怜闲叶，犹抱凉蝉。
短景归秋，吟思又接愁边。
漏初长、梦魂难禁，人渐老、风月俱寒。
想幽欢。
土花庭甃，虫网阑干。
无端。
啼蛄搅夜，恨随团扇，苦近秋莲。
一笛当楼，谢娘悬泪立风前。
故园晚、强留诗酒，新雁远、不致寒暄。
隔苍烟。
楚香罗袖，谁伴婵娟。

秋江带雨，寒沙萦水，人瞰画阁愁独。
烟蓑散响惊诗思，还被乱鸥飞去，秀句难续。
冷眼尽归图画上，认隔岸、微茫云屋。
想半属、渔市樵村，欲暮竞然竹。
须信风流未老，凭持尊酒、慰此凄凉心目。
一鞭南陌，几篙官渡，赖有歌眉舒绿。
只匆匆残照，早觉闲愁挂乔木。
应难奈，故人天际，望彻淮山，相思无雁足。

繁灯夺霁华，戏鼓侵明发，物色旧时同，情味中年别。
浅画镜中眉，深拜楼中月，人散市声收，渐入愁时节。

深院榴花吐。
画帘开、𦈌衣纨扇，午风清暑。
儿女纷纷夸结束，新样钗符艾虎。
早已有、游人观渡。
老大逢场慵作戏，任陌头、年少争旗鼓。
溪雨急，浪花舞。
灵均标致高如许。
忆生平、既纫兰佩，更怀椒醑。
谁信骚魂千载后，波底垂涎角黍。
又说是、蛟馋龙怒。
把似而今醒到了，料当年、醉死差无苦。
聊一笑，吊千古。

湛湛长空黑。
更那堪、斜风细雨，乱愁如织。
老眼平生空四海，赖有高楼百尺。
看浩荡、千崖秋色。
白发书生神州泪，尽凄凉、不向牛山滴。
追往事，去无迹。
少年自负凌云笔，到而今、春华落尽，满怀萧瑟。
常恨世人新意少，爱说南朝狂客。
把破帽、年年拈出。
若对黄花孤负酒，怕黄花、也笑人岑寂。
鸿北去，日西匿。

年年跃马长安市，客舍似家家似寄，青钱换酒日无何，红烛呼卢宵不寐。
易挑锦妇机中字，难得玉人心下事，男儿西北有神州，莫滴水西桥畔泪。

画楼帘幕卷新晴。
掩银屏。
晓寒轻。
坠粉飘香，日日唤愁生。
暗数十年湖上路，能几度，著娉婷。
年华空自感飘零。
拥春酲。
对谁醒。
天阔云闲，无处觅箫声。
载酒买花年少事，浑不似，旧心情。

春讯飞琼管。
风日薄、度墙啼鸟声乱。
江城次第，笙歌翠合，绮罗香暖。
溶溶涧渌冰泮。
醉梦里、年华暗换。
料黛眉，重锁隋堤，芳心还动梁苑。
新来雁阔云音，鸾分鉴影，无计重见。
啼春细雨，笼愁澹月，恁时庭院。
离肠未语先断。
算犹有、凭高望眼。
更那堪、衰草连天，飞梅弄晚。

生怕倚阑干。
阁下溪声阁外山。
惟有旧时山井水，依然。
暮雨朝云去不还。
应是蹑飞鸾。
月下时时整佩环。
月又渐低霜又下，更阑。
折得梅花独自看。

湿云黏雁影。
望征路愁迷，离绪难整。
千金买光景。
但疏钟催晓，乱鸦啼暝。
花悰暗省。
许多情、相逢梦境。
便行云、都不归来，也合寄将音信。
孤迥。
盟鸾心在，跨鹤程高，后期无准。
情丝待翦。
翻惹得，旧时恨。
怕天教何处，参差双燕，还染残朱剩粉。
对菱花、与说相思，看谁瘦损。

千霜万雪。
受尽寒磨折。
赖是生来瘦硬，浑不怕、角吹彻。
情绝。
影也别。
知心惟有月。
原没春风情性，如何共、海棠说。

羞红颦浅恨，晚风未落，片绣点重茵。
旧堤分燕尾，桂棹轻鸥，宝勒倚残云。
千丝怨碧，渐路入、仙坞迷津。
肠漫回，隔花时见，背面楚腰身。
逡巡。
题门惆怅，堕履牵萦，数幽期难准。
还始觉、留情缘眼，宽带因春。
明朝事与孤烟冷，做满湖、风雨愁人。
山黛暝，尘波澹绿无痕。

柳暝河桥，莺清台苑，短策频惹春香。
当时夜泊，温柔便入深乡。
词韵窄，酒杯长。
翦蜡花、壶箭催忙。
共追游处，凌波翠陌，连棹横塘。
十年一梦凄凉。
似西湖燕去，吴馆巢荒。
重来万感，依前唤酒银罂。
溪雨急，岸花狂。
趁残鸦、飞过苍茫。
故人楼上，凭谁指与，芳草斜阳。

断烟离绪，关心事，斜阳红隐霜树。
半壶秋水荐黄花，香噀西风雨。
纵玉勒、轻飞迅羽。
凄凉谁吊荒台古。
记醉蹋南屏，彩扇咽、寒蝉倦梦，不知蛮素。
聊对旧节传杯，尘笺蠹管，断阕经岁慵赋。
小蟾斜影转东篱，夜冷残蛩语。
早白发、缘愁万缕。
惊飙从卷乌纱去。
漫细将、茱萸看，但约明年，翠微高处。

绣幄鸳鸯柱。
红情密，腻云低护秦树。
芳根兼倚，花梢钿合，锦屏人妒。
东风睡足交枝，正梦枕、瑶钗燕股。
障滟蜡、满照欢丛，嫠蟾冷落羞度。
人间万感幽单，华清惯浴，春盎风露。
连鬟并暖，同心共结，向承恩处。
凭谁为歌长恨，暗殿锁、秋灯夜语。
叙旧期、不负春盟，红朝翠暮。

烟波桃叶西陵路，十年断魂潮尾。
古柳重攀，轻鸥聚别，陈迹危亭独倚。
凉飔乍起。
渺烟碛飞帆，暮山横翠。
但有江花，共临秋镜照憔悴。
华堂烛暗送客，眼波回盼处，芳艳流水。
素骨凝冰，柔葱蘸雪，犹忆分瓜深意。
清尊未洗。
梦不湿行云，漫沾残泪。
可惜秋宵，乱蛩疏雨里。

小娉婷，清铅素靥，蜂黄暗偷晕。
翠翘攲鬓。
昨夜冷中庭，月下相认。
睡浓更苦凄风紧。
惊回心未稳。
送晓色、一壶匆蒨，才知花梦准。
湘娥化作此幽芳，凌波路，古岸云沙遗恨。
临砌影，寒香乱、冻梅藏韵。
熏𬬻畔、旋移傍枕，还又见、玉人垂绀鬒。
料唤赏、清华池馆，台杯须满引。

门隔花深旧梦游。
夕阳无语燕归愁。
玉纤香动小帘钩。
落絮无声春堕泪，行云有影月含羞。
东风临夜冷于秋。

波面铜花冷不收。
玉人垂钓理纤钩。
月明池阁夜来秋。
江燕话归成晓别，水花红减似春休。
西风梧井叶先愁。

卷尽愁云，素娥临夜新梳洗。
暗尘不起。
酥润凌波地。
辇路重来，仿佛灯前事。
情如水。
小楼熏被。
春梦笙歌里。

翦红情，裁绿意，花信上钗股。
残日东风，不放岁华去。
有人添烛西窗，不眠侵晓，笑声转，新年莺语。
旧尊俎。
玉纤曾擘黄柑，柔香系幽素。
归梦湖边，还迷镜中路。
可怜千点吴霜，寒销不尽，又相对、落梅如雨。

采幽香，巡古苑，竹冷翠微路。
斗草溪根，沙印小莲步。
自怜两鬓清霜，一年寒食，又身在、云山深处。
昼闲度。
因甚天也悭春，轻阴便成雨。
绿暗长亭，归梦趁风絮。
有情花影阑干，莺声门径，解留我、霎时凝伫。

盘丝系腕，巧篆垂簪，玉隐绀纱睡觉。
银瓶露井，彩箑云窗，往事少年依约。
为当时、曾写榴裙，伤心红绡褪萼。
炊黍梦、光阴渐老，汀洲烟蒻。
莫唱江南古调，怨抑难招，楚江沉魄。
薰风燕乳，暗雨梅黄，午镜澡兰帘幕。
念秦楼、也拟人归，应翦菖蒲自酌。
但怅望、一缕新蟾，随人天角。

听风听雨过清明。
愁草瘗花铭。
楼前绿暗分携路，一丝柳、一寸柔情。
料峭春寒中酒，交加晓梦啼莺。
西园日日扫林亭。
依旧赏新晴。
黄蜂频扑秋千索，有当时、纤手香凝。
惆怅双鸳不到，幽阶一夜苔生。

残寒正欺病酒，掩沈香绣户。
燕来晚、飞入西城，似说春事迟暮。
画船载、清明过却，晴烟冉冉吴宫树。
念羇情游荡，随风化为轻絮。
十载西湖，傍柳系马，趁娇尘软雾。
遫红渐、招入仙溪，锦儿偷寄幽素。
倚银屏、春宽梦窄，断红湿、歌纨金缕。
暝堤空，轻把斜阳，总还鸥鹭。
幽兰旋老，杜若还生，水乡尚寄旅。
别后访、六桥无信，事往花委，瘗玉埋香，几番风雨。
长波妒盼，遥山羞黛，渔灯分影春江宿，记当时、短楫桃根渡。
青楼仿佛，临分败壁题诗，泪墨惨淡尘土。
危亭望极，草色天涯，叹鬓侵半苎。
暗点检、离痕欢唾，尚染鲛绡，亸凤迷归，破鸾慵舞。
殷勤待写，书中长恨，蓝霞辽海沈过雁，漫相思、弹入哀筝柱。
伤心千里江南，怨曲重招，断魂在否。

送客吴皋。
正试霜夜冷，枫落长桥。
望天不尽，背城渐杳，离亭黯黯，恨水迢迢。
翠香零落红衣老，暮愁锁、残柳眉梢。
念瘦腰。
沈郎旧日，曾系兰桡。
仙人凤咽琼箫。
怅断魂送远，九辩难招。
醉鬟留盼，小窗翦烛，歌云载恨，飞上银霄。
素秋不解随船去，败红趁、一叶寒涛。
梦翠翘。
怨鸿料过南谯。

宫粉雕痕，仙云堕影，无人野水荒湾。
古石埋香，金沙锁骨连环。
南楼不恨吹横笛，恨晓风、千里关山。
半飘零，庭上黄昏，月冷阑干。
寿阳空理愁鸾。
问谁调玉髓，暗补香瘢。
细雨归鸿，孤山无限春寒。
离魂难倩招清些，梦缟衣、解佩溪边。
最愁人，啼鸟晴明，叶底青圆。

修竹凝妆，垂杨驻马，凭阑浅画成图。
山色谁题，楼前有雁斜书。
东风紧送斜阳下，弄旧寒、晚酒醒馀。
自销凝，能几花前，顿老相如。
伤春不在高楼上，在灯前敧枕，雨外熏𬬻。
怕舣游船，临流可奈清臞。
飞红若到西湖底，搅翠澜、总是愁鱼。
莫重来，吹尽香绵，泪满平芜。

湖山经醉惯。
渍春衫、啼痕酒痕无限。
又过长安，叹断襟零袂，涴尘谁浣。
紫曲门荒，沿败井、风摇青蔓。
对语东邻，犹是曾巢，谢堂双燕。
春梦人间须断。
但怪得、当年梦缘能短。
绣屋秦筝，傍海棠偏爱，夜深开宴。
舞歇歌沈，花未减、红颜先变。
伫久河桥欲去，斜阳泪满。

渺空烟四远，是何年、青天坠长星。
幻苍崖云树，名娃金屋，残霸宫城。
箭径酸风射眼，腻水染花腥。
时靸双鸳响，廊叶秋声。
宫里吴王沈醉，倩五湖倦客，独钓醒醒。
问苍波无语，华发奈山青。
水涵空、阑干高处，送乱鸦、斜日落渔汀。
连呼酒，上琴台去，秋与云平。

润玉笼绡，檀樱倚扇。
绣圈犹带脂香浅。
榴心空叠舞裙红，艾枝应压愁鬟乱。
午梦千山，窗阴一箭。
香瘢新褪红丝腕。
隔江人在雨声中，晚风菰叶生秋怨。

晴丝牵绪乱，对沧江斜日，花飞人远。
垂杨暗吴苑。
正旗亭烟冷，河桥风暖，兰情蕙盼。
惹相思、春根酒畔。
又争知、吟骨萦销，渐把旧衫重翦。
凄断。
流红千浪，缺月孤楼，总难留燕。
歌尘凝扇。
待凭信，拼分钿。
试挑灯欲写，还依不忍，笺幅偷和泪卷。
寄残云、賸雨蓬莱，也应梦见。

池上红衣伴倚阑。
栖鸦常带夕阳还。
殷云度雨疏桐落，明月生凉宝扇闲。
乡梦窄，水天宽。
小窗愁黛澹秋山。
吴鸿好为传归信，杨柳阊门屋数间。

人去西楼雁杳。
叙别梦、扬州一觉。
云澹星疏楚山晓。
听啼鸟，立河桥，话未了。
雨外蛩声早。
细织就、霜丝多少。
说与萧娘未知道。
向长安，对秋灯，几人老。

乔木生云气。
访中兴、英雄陈迹，暗追前事。
战舰东风悭借便，梦断神州故里。
旋小筑、吴宫闲地。
华表月明归夜鹤，叹当时、花竹今如此。
枝上露，溅清泪。
遨头小簇行春队。
步苍苔、寻幽别墅，问梅开未。
重唱梅边新度曲，催发寒梢冻蕊。
此心与、东君同意。
后不如今今非昔，两无言、相对沧浪水。
怀此恨，寄残醉。

何处合成愁。
离人心上秋。
纵芭蕉、不雨也飕飕。
都道晚凉天气好，有明月、怕登楼。
年事梦中休。
花空烟水流。
燕辞归、客尚淹留。
垂柳不萦裙带住，漫长是、系行舟。

近清明。
翠禽枝上消魂。
可惜一片清歌，都付与黄昏。
欲共柳花低诉，怕柳花轻薄，不解伤春。
念楚乡旅宿，柔情别绪，谁与温存。
空樽夜泣，青山不语，残照当门。
翠玉楼前，惟是有、一波湘水，摇荡湘云。
天长梦短，问甚时、重见桃根。
这次第，算人间没个、并刀翦断，心上愁痕。

戏马台前，采花篱下，问岁华、还是重九。
恰归来、南山翠色依旧。
帘栊昨夜听风雨，都不似、登临时候。
一片宋玉情怀，十分卫郎清瘦。
红萸佩、空对酒。
砧杵动微寒，暗欺罗袖。
秋已无多，早是败荷衰柳。
强整帽檐敧侧，曾经向、天涯搔首。
几回首、故国莼鲈，霜前雁后。

年年社日停针线。
怎忍见、双飞燕。
今日江城春已半。
一身犹在，乱山深处，寂寞溪桥畔。
春衫著破谁针线。
点点行行泪痕满。
落日解鞍芳草岸。
花无人戴，酒无人劝，醉也无人管。

对西风、鬓摇烟碧，参差前事流水。
紫丝罗带鸳鸯结，的的镜盟钗誓。
浑不记、漫手织回文，几度欲心碎。
安花著叶。
奈雨覆云翻，情宽分窄，石上玉簪脆。
朱楼外。
愁压空云欲坠。
月痕犹照无寐。
阴晴也只随天意。
枉了玉消香碎。
君且醉。
君不见、长门青草春风泪。
一时左计。
悔不早荆钗，暮天修竹，头白倚寒翠。

送春去。
春去人间无路。
秋千外、芳草连天，谁遣风沙暗南浦。
依依甚意绪。
漫忆海门飞絮。
乱鸦过，斗转城荒，不见来时试灯处。
春去。
最谁苦。
但箭雁沈边，梁燕无主。
杜鹃声里长门暮。
想玉树凋土，泪盘如露。
咸阳送客屡回顾。
斜日未能度。
春去。
尚来否。
正江令恨别，庾信愁赋。
苏堤尽日风和雨。
叹神游故国，花记前度。
人生流落，顾孺子，共夜语。

红妆春骑。
踏月呼影、竿旗穿市。
望不尽、楼台歌舞，习习香尘莲步底。
箫声断、约彩鸾归去，未怕金吾呵醉。
甚辇路、喧阗且止。
听得念奴歌起。
父老犹记宣和事。
抱铜仙、清泪如水。
还转盼、沙河多丽。
滉漾明光连邸第。
帘影冻、散红光成绮。
月浸葡萄十里。
看往来、神仙才子。
肯把菱花扑碎。
肠断竹马儿童，空见说、三千乐指。
等多时春不归来，到春时欲睡。
又说向、灯前拥髻。
暗滴鲛珠坠。
便当日、亲见霓裳，天上人间梦里。

璧月初晴，黛云远澹，春事谁主。
禁苑娇寒，湖堤倦暖，前度遽如许。
香尘暗陌，华灯明昼，长是懒携手去。
谁知道，断烟禁夜，满城似愁风雨。
宣和旧日，临安南渡，芳景犹自如故。
缃帙离离，风鬟三五，能赋词最苦。
江南无路，鄜州今夜，此苦又谁知否。
空相对，残釭无寐，满村社鼓。

怎知他、春归何处，相逢且尽尊酒。
少年袅袅天涯恨，长结西湖烟柳。
休回首。
但细雨断桥，憔悴人归后。
东风似旧。
问前度桃花，刘郎能记，花复认郎否。
君且住，草草留君翦韭。
前宵正恁时候。
深杯欲共歌声滑，翻湿春衫半袖。
空眉皱。
看白发尊前，已似人人有。
临分把手。
叹一笑论文，清狂顾曲，此会几时又。

照野旌旗，朝天车马，平沙万里天低。
宝带金章，尊前茸帽风欺。
秦关汴水经行地，想登临、都付新诗。
纵英游，叠鼓清笳，骏马名姬。
酒酣应对燕山雪，正冰河月冻，晓陇云飞。
投老残年，江南谁念方回。
东风渐绿西湖岸，雁已还、人未南归。
最关情，折尽梅花，难寄相思。

朱钿宝玦。
天上飞琼，比人间春别。
江南江北，未曾见，漫拟梨云梅雪。
淮山春晚，问谁识、芳心高洁。
消几番、花落花开，老了玉关豪杰。
金壶翦送琼枝，看一骑红尘，香度瑶阙。
韶华正好，应自喜、初乱长安蜂蝶。
杜郎老矣，想旧事、花须能说。
记少年，一梦扬州，二十四桥明月。

烟水阔。
高林弄残照，晚蜩凄切。
画角吹寒，碧砧度韵，银床飘叶。
衣湿桐阴露冷，采凉花、时赋秋雪。
叹轻别。
一襟幽事，砌虫能说。
客思吟商还怯。
怨歌长、琼壶暗缺。
翠扇恩疏，红衣香褪，翻成消歇。
玉骨西风，恨最恨、闲却新凉时节。
楚箫咽。
谁倚西楼淡月。

禁苑东风外，飏暖丝晴絮，春思如织。
燕约莺期，恼芳情偏在，翠深红隙。
漠漠香尘隔。
沸十里、乱丝丛笛。
看画船，尽入西泠，闲却半湖春色。
柳陌。
新烟凝碧。
映帘底宫眉，堤上游勒。
轻暝笼寒，怕梨云梦冷，杏香愁幂。
歌管酬寒食。
奈蝶怨、良宵岑寂。
正满湖、碎月摇花，怎生去得。

楚江湄，湘娥再见，无言洒清泪。
淡然春意。
空独倚东风，芳思谁寄。
凌波路冷秋无际。
香云随步起。
漫记得，汉宫仙掌，亭亭明月底。
冰丝写怨更多情，骚人恨，枉赋芳兰幽芷。
春思远，谁叹赏、国香风味。
相将共、岁寒伴侣。
小窗净、沈烟熏翠袂。
幽梦觉，涓涓清露，一枝灯影里。

绀烟迷雁迹。
渐碎鼓零钟，街喧初息。
风檠背寒壁。
放冰蟾，飞到，珠丝帘隙。
琼瑰暗泣。
念乡关、霜华似织。
漫将身、化鹤归来，忘却旧游端的。
欢极。
蓬壶蕖侵，花院梨溶，醉连春夕。
柯云罢弈。
樱桃在，梦难觅。
劝清光，乍可，幽窗相伴，休照红楼夜笛。
怕人间、换谱伊凉，素娥未识。

梦冷黄金屋。
叹秦筝、斜鸿阵里，秦弦尘扑。
化作娇莺飞归去，犹认纱窗旧绿。
正过雨、荆桃如菽。
此恨难平君知否，似琼台、涌起弹棋局。
消瘦影，嫌明烛。
鸳楼碎泻东西玉。
问芳踪、何时再展，翠钗难卜。
待把宫眉横云样，描上生绡画幅。
怕不是、新来妆束。
彩扇红牙今都在，恨无人、解听开元曲，空掩袖，倚寒竹。

蕙花香也。
雪晴池馆如画。
春风飞到，宝钗楼上，一片笙箫，琉璃光射。
而今灯漫挂。
不是暗尘明月，那时元夜。
况年来、心懒意怯，羞与蛾儿争耍。
江城人悄初更打。
问繁华谁解，再向天公借。
剔残红灺，但梦里隐隐，钿车罗帊。
吴笺银粉砑。
待把旧家风景，写成闲话。
笑绿鬟邻女，倚窗犹唱，夕阳西下。

少年听雨歌楼上。
红烛昏罗帐。
壮年听雨客舟中。
江阔云低、断雁叫西风。
而今听雨僧庐下。
鬓已星星也。
悲欢离合总无情。
一任阶前、点滴到天明。

接叶巢莺，平波卷絮，断桥斜日归船。
能几番游，看花又是明年。
东风且伴蔷薇住，到蔷薇、春已堪怜。
更凄然。
万绿西泠，一抹荒烟。
当年燕子知何处，但苔深韦曲，草暗斜川。
见说新愁，如今也到鸥边。
无心再续笙歌梦，掩重门、浅醉闲眠。
莫开帘。
怕见飞花，怕听啼鹃。

山空天入海，倚楼望极，风急暮潮初。
一帘鸠外雨，几处闲田，隔水动春锄。
新烟禁柳，想如今、萍到西湖。
犹记得、当年深隐，门掩两三株。
愁余。
荒城古溆，断梗疏萍，更漂流何处。
空自觉、围羞带减，影怯灯孤。
常疑即见桃花面，甚近来、翻笑无书。
书纵远，如何梦也都无。

记玉关、踏雪事清游。
寒气脆貂裘。
傍枯林古道，长河饮马，此意悠悠。
短梦依然江表，老泪洒西州。
一字无题处，落叶都愁。
载取白云归去，问谁留楚佩，弄影中州。
折芦花赠远，零落一身愁。
向寻常、野桥流水，待招来、不是旧沙鸥。
空怀感，有斜阳处，却怕登楼。

楚江空晚。
怅离群万里，恍然惊散。
自顾影、欲下寒塘，正沙净草枯，水平天远。
写不成书，只寄得、相思一点。
料因循误了，残毡拥雪，故人心眼。
谁怜旅愁荏苒。
漫长门夜悄，锦筝弹怨。
想伴侣、犹宿芦花，也曾念春前，去程应转。
暮雨相呼，怕蓦地、玉关重见。
未羞他、双燕归来，画帘半卷。

碧圆自洁。
向浅洲远渚，亭亭清绝。
犹有遗簪，不展秋心，能卷几多炎热。
鸳鸯密语同倾盖，且莫与、浣纱人说。
恐怨歌、忽断花风，碎却翠云千叠。
回首当年汉舞，怕飞去、漫皱留仙裙折。
恋恋青衫，犹染枯香，还叹鬓丝飘雪。
盘心清露如铅水，又一夜、西风吹折。
喜净看、匹练飞光，倒泻半湖明月。

万里孤云，清游渐远，故人何处。
寒窗梦里，犹记经行旧时路。
连昌约略无多柳，第一是、难听夜雨。
漫惊回凄悄，相看烛影，拥衾无语。
张绪。
归何暮。
半零落依依，断桥鸥鹭。
天涯倦旅。
此时心事良苦。
只愁重洒西州泪，问杜曲、人家在否。
恐翠袖、正天寒，犹倚梅花那树。

孤峤蟠烟，层涛蜕月，骊宫夜采铅水。
泛远槎风，梦深薇露，化作断魂心字。
红磁候火，还乍识，冰环玉指。
一缕萦帘翠影，依稀海天云气。
几回𣨼娇半醉，翦春灯、夜寒花碎。
更好故溪飞雪，小窗深闭。
荀令如今顿老，总忘却，樽前旧风味。
漫惜馀熏，空篝素被。

渐新痕悬柳，澹彩穿花，依约破初暝。
便有团圆意，深深拜，相逄谁在香径。
画眉未稳，料素娥、犹带离恨。
最堪爱、一曲银钩小，宝帘挂秋冷。
千古盈亏休问，叹慢磨玉斧，难补金镜。
太液池犹在，凄凉处、何人重赋清景。
故山夜永。
试待他、窥户端正，看云外山河，还老尽、桂花影。

一襟馀恨宫魂断，年年翠阴庭树。
乍咽凉柯，还移暗叶，重把离愁深诉。
西窗过雨。
怪瑶珮流空，玉筝调柱。
镜暗妆残，为谁娇鬓尚如许。
铜仙铅泪似洗，叹移盘去远，难贮零露。
病翼惊秋，枯形阅世，消得斜阳几度。
馀音更苦。
甚独抱清商，顿成凄楚。
漫想薰风，柳丝千万缕。

泛孤艇、东皋过遍。
尚记当日，绿阴门掩。
屐齿莓苔，酒痕罗袖事何限。
欲寻前迹，空惆怅，成秋苑。
自约赏花人，别后总、风流云散。
水远，怎知流水外，却是乱山尤远。
天涯梦短。
想忘了、绮疏雕槛。
望不尽、冉冉斜阳，抚乔木、年华将晚。
但数点红英，犹识西园凄婉。

残雪庭阴，轻寒帘影，霏霏玉管春葭，小帖金泥，不知春是谁家。
相思一夜窗前梦，奈个人、水隔天遮。
但凄然，满树幽香，满地横斜。
江南自是离愁苦，况游骢古道，归雁平沙。
怎得银笺，殷勤说与年华。
如今处处生芳草，纵凭高、不见天涯。
更消他，几度东风，几度飞花。

层绿峨峨，纤琼皎皎，倒压波痕清浅。
过眼年华，动人幽意，相逢几番春换。
记唤酒、寻芳处，盈盈褪妆晚。
已销黯。
况凄凉、近来离思，应忘却、明月夜深归辇。
荏苒一枝春，恨东风、人似天远。
纵有残花，洒征衣，铅泪都满。
但殷勤折取，自遣一襟幽怨。

江空不渡，恨蘼芜杜若，零落无数。
远道荒寒，婉娩流年，望望美人迟暮。
风烟雨雪阴晴晚，更何须，春风千树。
尽孤城、落木萧萧，日夜江声流去。
日晏山深闻笛，恐他年流落，与子同赋。
事阔心违，交淡媒劳，蔓草沾衣多露。
汀洲窈窕馀醒寐，遗珮环、浮沈澧浦。
有白鸥、淡月微波，寄语逍遥容与。

似东风老大，那复有、当时风气。
有情不收，江山身是寄。
浩荡何世。
但忆临官道，暂来不住，便出门千里。
痴心指望回风坠。
扇底相逢，钗头微缀。
他家万条千缕，解遮亭障驿，不隔江水。
瓜洲曾舣，等行人岁岁。
日下长秋，城乌夜起。
帐庐好在春睡。
共飞归湖上，草青无地。
愔愔雨、春心如腻。
欲待化、丰乐楼前，帐饮青门都废。
何人念、流落无几。
点点抟作，雪绵松润，为君裛泪。

近重阳、偏多风雨，绝怜此日暄明。
问秋香浓未，待携客、出西城。
正自羁怀多感，怕荒台高处，更不胜情。
向尊前、又忆漉酒插花人。
只座上、已无老兵。
凄情。
浅醉还醒。
愁不肯、与诗平。
记长楸走马，雕弓★（扌笮，同“射”）柳，前事休评。
紫萸一枝传赐，梦谁到、汉家陵。
尽乌纱、便随风去，要天知道，华发如此星星。
歌罢涕零。

天阔云高，溪横水远。
晚日寒生轻晕。
闲阶静、杨花渐少，朱门掩、莺声犹嫩。
悔匆匆、过却清明，旋占得馀芳，已成幽恨。
却几日阴沈，连宵慵困。
起来韶华都尽。
怨入双眉闲斗损。
乍品得情怀，看承全近。
深深态、无非自许。
厌厌意、终羞人问。
争知道、梦里蓬莱，待忘了馀香，时传音信。
纵留得莺花，东风不住，也则眼前愁闷。

香冷金猊，被翻红浪，起来慵自梳头。
任宝奁尘满，日上帘钩。
生怕离怀别苦，多少事、欲说还休。
新来瘦，非干病酒，不是悲秋。
休休，这回去也，千万遍阳关，也则难留。
念武陵人远，烟锁秦楼。
惟有楼前流水，应念我、终日凝眸。
凝眸处，从今又添，一段新愁。

昨夜雨疏风骤。
浓睡不消残酒。
试问卷帘人，却道海棠依旧。
知否。
知否。
应是绿肥红瘦。

薄雾浓云愁永昼。
瑞脑消金兽。
佳节又重阳，玉枕纱厨，半夜凉初透。
东篱把酒黄昏后。
有暗香盈袖。
莫道不消魂，帘卷西风，人比黄花瘦。

寻寻觅觅，冷冷清清，凄凄惨惨戚戚。
乍暖还寒时候，最难将息。
三杯两盏淡酒，怎敌他、晚来风急。
雁过也，正伤心，却是旧时相识。
满地黄花堆积。
憔悴损，如今有谁堪摘。
守著窗儿，独自怎生得黑。
梧桐更兼细雨，到黄昏、点点滴滴。
这次第，怎一个、愁字了得。

萧条庭院，又斜风细雨，重门须闭。
宠柳娇花寒食近，种种恼人天气。
险韵诗成，扶头酒醒，别是闲滋味。
征鸿过尽，万千心事难寄。
楼上几日春寒，帘垂四面，玉阑干慵倚。
被冷香消新梦觉，不许愁人不起。
清露晨流，新桐初引，多少游春意。
日高烟敛，更看今日晴未。

落日镕金，暮云合璧，人在何处。
染柳烟浓。
吹梅笛怨，春意知几许。
元宵佳节，融和天气，次第岂无风雨。
来相召、香车宝马，谢他酒朋诗侣。
中州盛日，闺门多暇，试得偏重三五。
铺翠冠儿，撚金雪柳，簇带争济楚。
如今憔悴，风鬟雾鬓，怕见夜间出去。
不如向、帘儿底下，听人笑语。

髻子伤春懒更梳。
晚风庭院落梅初。
淡云来往月疏疏。
玉鸭熏𬬻闲瑞脑，朱樱斗帐掩流苏。
通犀还解辟寒无。
