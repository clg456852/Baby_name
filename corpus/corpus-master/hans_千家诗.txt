《千家诗》
由锦绣中华网站提供
原网䈎：http://www.chinapage.com/big5/poetry/1000p.htm

 
千家诗卷一    

五言绝句


春眠    孟浩然
春眠不觉晓    处处闻啼鸟    夜来风雨声    花落知多少

访袁拾遗不遇    孟浩然
洛阳访才子    江岭作流人    闻说梅花草    何如此地春

送郭司仓    王禹偁
映门淮水绿    留骑主人心    明月随良掾    春潮夜夜深

洛阳道    储光羲
大道直如发    春来佳气多    五陵贵公子    双双呜玉珂

独坐敬亭山    李    白
众鸟高飞尽    孤云独去闲    相看两不厌    只有敬亭山

登鹳鹊楼    王之涣
白日依山尽    黄河入海流    欲穷千里目    更上一层楼

观永乐公主入番    孙    逖
边地莺花少    年来未觉新    美人天上落    龙塞始应春

伊州歌    盖嘉运
打起黄莺儿    莫教枝上啼    啼时惊妾梦    不得到辽西

左掖梨花    丘    为
冷艳全欺雪    馀香乍入衣    春风且莫定    吹向玉阶飞

思君怨    令狐楚
小苑莺歌歇    长门蝶舞多    眼看春又去    翠辇不曾过

题袁氏别业    贺知章
主人不相识    偶坐为林泉    莫谩愁沽酒    囊中自有钱

夜送赵纵    杨    炯
赵氏连城璧    由来天下传    送君还旧府    明月满前川

竹里馆    王    维
独坐幽篁里    弹琴复长啸    深林人不知    明月来相照

送朱大入秦    孟浩然
游人五陵去    宝剑值千金    分手脱相赠    平生一片心

长干行    崔    颢
君家在何处    妾住在横塘    停船暂借问    或恐是同乡

咏史    高    适
尚有绨袍赠    应怜范叔寒    不知天下士    犹作布衣看

罢相作    李适之
避贤初罢相    乐圣且衔杯    为问门前客    今朝几个来

逢侠者    钱    起
燕赵悲歌士    相逢剧孟家    寸心言不尽    前路日将斜

江行望匡庐    钱    起
咫尺愁风雨    匡庐不可登    祇疑云雾窟    犹有六朝僧

答李澣    韦应物
林中观易罢    溪上对鸥闲    楚俗饶词客    何人最往还

秋风引    刘禹锡
何处秋风至    萧萧送雁群    朝来入庭树    孤客最先闻

秋夜寄丘员外    韦应物
怀君属秋夜    散步咏凉天    山空松子落    幽人应未眠

秋日    耿    𣲗
返照入闾巷    忧来谁共语    古道少人行    秋风动禾黍

秋日湖上    薛    莹
落日五湖游    烟波处处愁    浮沉千古事    谁与问东流

宫中题    文宗皇帝
辇路生秋草    上林花满枝    凭高何限意    无复侍臣知

寻隐者不遇    贾    岛
松下问童子    言师采药去    只在此山中    云深不知处

汾上惊秋    苏    颋
北风吹北云    万里渡河汾    心绪逢摇落    秋声不可闻

蜀道后期    张    说
客心争日月    来往预期程    秋风不相待    先至洛阳城

静夜思    李    白
床前明月光    疑是地上霜    举头望明月    低头思故乡

秋浦歌    李    白
白发三千丈    离愁似个长    不知明镜里    何处得秋霜

赠乔侍郎    陈子昂
汉廷荣巧宦    云阁薄边功    可怜骢马使    白首为谁雄

答五陵太守    王昌龄
仗剑行千里    微躯敢一言    曾为大梁客    不负信陵恩

行军九日思长安故园    岑    参
强欲登高去    无人送酒来    遥怜故园菊    应傍战场开

婕妤怨    皇甫冉
花枝出建章    凤管发昭阳    借问承恩者    双蛾几许长

题竹林寺    朱    放
岁月人间促    烟霞此地多    殷勤竹林寺    更得几回过

三闾庙    戴叔伦
沅湘流不尽    屈子怨何深    日暮秋风起    萧萧枫树林

易水送别    骆宾王
此地别燕丹    壮士发冲冠    昔时人已没    今日水犹寒

别卢秦卿    司空曙
知有前期在    难分此夜中    无将故人酒    不及石尤风

答人    太上隐者
偶来松树下    高枕石头眠    山中无历日    寒尽不知年



千家诗卷二    

五言律诗


幸蜀回至剑门    玄宗皇帝
剑阁横云峻    銮舆出狩回    翠屏千仞合    丹嶂五丁开
灌木萦旗转    仙云拂马来    乘时方在德    嗟尔勒铭才

和晋陵陆承相    杜审言
独有宦游人    偏惊物候新    云霞出海曙    梅柳渡江春
淑气催黄鸟    晴光转绿蘋    忽闻歌古调    归思欲沾巾

蓬莱三殿侍宴奉敕咏终南山    杜审言
北斗挂城边    南山倚殿前    云标金阙迥    树杪玉堂悬
半岭通佳气    中峰绕瑞烟    小臣持献寿    长此戴尧天

春夜别友人    陈子昂
银烛吐清烟    金尊对绮筵    离堂思琴瑟    别路绕山川
明月隐高树    长河没晓天    悠悠洛阳去    此会在何年

长宁公主东庄侍宴    李    峤
别业临青甸    鸣銮降紫霄    长筵鹓鹭集    仙管凤凰调
树接南山近    烟含北渚遥    承恩咸已醉    恋赏未还镳

恩赐丽正殿书院赐宴应制得林字    张    说
东壁图书府    西园翰墨林    诵诗闻国政    讲易见天心
位窃和羹重    恩叨醉酒深    载歌春兴曲    情竭为知音

送友人    李    白
青山横北郭    白水绕东城    此地一为别    孤蓬万里征
浮云游子意    落日故人情    挥手自兹去    萧萧斑马鸣

送友人入蜀    李    白
见说蚕丛路    崎岖不易行    山从人面起    云傍马头生
芳树笼秦栈    春流遶蜀城    升沈应已定    不必问君平

次北固山下    王    湾
客路青山外    行舟绿水前    湖平两岸阔    风正一帆悬
海日生残夜    江春入旧年    乡书何处达    归雁洛阳边

苏氏别业    祖    咏
别业居幽处    到来生隐心    南山当户牖    澧水映园林
竹覆经冬雪    庭昏未夕阴    寥寥人境外    闲坐听春禽

春宿左省    杜    甫
花隐掖垣暮    啾啾栖鸟过    星临万户动    月傍九霄多
不寝听金钥    因风想玉珂    明朝有封事    数问夜如何

题玄武禅师屋壁    杜    甫
何年顾虎头    满壁画沧州    赤日石林气    青天江海流
锡飞常近鹤    杯渡不惊鸥    似得庐山路    真随惠远游

终南山    王    维
太乙近天都    连山到海隅    白云回望合    青霭入看无
分野中峰变    阴晴众壑殊    欲投何处宿    隔水问樵夫

寄左省杜拾遗    岑    参
联步趋丹陛    分曹限紫薇    晓随天仗入    暮惹御香归
白发悲花落    青云羡鸟飞    圣朝无阙事    自觉谏书稀

登总持阁    岑    参
高阁逼诸天    登临近日边    晴开万井树    愁看五陵烟
槛外低秦岭    窗中小渭川    早知清净理    常愿奉金仙

登兖州城楼    杜    甫
东郡趋庭日    南楼纵目初    浮云连海岱    平野入青徐
孤嶂秦碑在    荒城鲁殿馀    从来多古意    临眺独踌躇

杜少府之任蜀州    王    勃
城阙辅三秦    风烟望五津    与君离别意    同是宦游人
海内存知己    天涯若比邻    无为在歧路    儿女共沾巾

送崔融    杜审言
君王行出将    书记远从征    祖帐连河阙    军麾动洛城
旌旗朝朔气    笳吹夜边声    坐觉烟尘少    秋风古北平    （少一作扫）

扈从登封途中作    宋之问
帐殿郁崔嵬    仙游实壮哉    晓云连幕卷    夜火杂星回
谷晴千旗出    山鸣万乘来    扈游良可赋    终乏掞天才    （晴一作暗）

题义公禅房    孟浩然
义公习禅寂    结宇依空林    户外一峰秀    阶前众壑深
夕阳连雨足    空翠落庭阴    看取莲花净    方知不染心

醉后赠张久旭    高    适
世上谩相识    此翁殊不然    兴来书自圣    醉后语尤颠
白发老闲事    青云在目前    床头一壶酒    能更几回眠

玉台观    杜    甫
浩劫因王造    平台访古游    彩云萧史驻    文字鲁恭留
宫阙通群帝    乾坤到十洲    人传有笙鹤    时过北山头

观李固请司马弟山水图    杜    甫
方丈浑连水    天台总映云    人间长见画    老去恨空闻
范蠡舟偏小    王乔鹤不群    此生随万物    何处出尘氛

旅夜书怀    杜    甫
细草微风岸    危樯独夜舟    星随平野阔    月涌大江流
名岂文章著    官因老病休    飘飘何所似    天地一沙鸥

登岳阳楼    杜    甫
昔闻洞庭水    今上岳阳楼    吴楚东南坼    乾坤日月浮
亲朋无一字    老病有孤舟    戎马关山北    凭轩涕泗流

江南旅情    祖    咏
楚山不可极    归路但萧条    海色晴看雨    江声夜听潮
剑留南斗近    书寄北风遥    为报空潭橘    无媒寄洛桥

宿龙兴寺    綦毋潜
香刹夜忘归    松清古殿扉    灯明方丈室    珠系比丘衣
白日传心净    青莲喻法微    天花落不尽    处处鸟衔飞

破山寺后禅院    常    建
清晨入古寺    初日照高林    曲径通幽处    禅房花木深
山光悦鸟性    潭影空人心    万籁此俱寂    惟闻钟磬音

题松汀驿    张    祐
山色远含空    苍茫泽国东    海明先见日    江白迥闻风
鸟道高原去    人烟小径通    那知旧遗逸    不在五湖中

圣果寺    释处默
路自中峰上    盘回出薜萝    到江吴地尽    隔岸越山多
古木丛青霭    遥天浸白波    下方城郭近    钟磬杂笙歌

野望    王    绩
东皋薄暮望    徙倚欲何依    树树皆秋色    山山惟落晖
牧人驱犊返    猎马带禽归    相顾无相识    长歌怀采薇

送别崔著作东征    陈子昂
金天方肃杀    白露始专征    王师非乐战    之子慎佳兵
海气侵南部    边风扫北平    莫卖卢龙塞    归邀麟阁名

携妓纳凉晚际遇雨    其一    杜    甫
落日放船好    轻风生浪迟    竹深留客处    荷净纳凉时
公子调冰水    佳人雪藕丝    片云头上黑    应是雨催诗

其二    杜    甫
雨来沾席上    风急打船头    越女红裙湿    燕姬翠黛愁
缆侵堤柳系    幔卷浪花浮    归路翻萧飒    陂塘五月秋

宿云门寺阁    孙    逖
香阁东山下    烟花象外幽    悬灯千嶂夕    卷幔五湖秋
画壁馀鸿雁    纱窗宿斗牛    更疑天路近    梦与白云游    （馀一作飞）

秋登宣城谢朓北楼    李    白
江城如画里    山色望晴空    两水夹明镜    双桥落彩虹    （色一作晓、晚）
人烟寒橘柚    秋色老梧桐    谁念北楼上    临风怀谢公

临洞庭    孟浩然
八月湖水平    涵虚混太清    气蒸云梦泽    波撼岳阳城
欲济无舟楫    端居耻圣明    坐观垂钓者    徒有羡鱼情

过香积寺    王    维
不知香积寺    数里入云峰    古木无人径    深山何处钟
泉声咽危石    日色冷青松    薄暮空潭曲    安禅制毒龙

送郑侍御谪闽中    高    适
谪去君无恨    闽中我旧过    大都秋雁少    只是夜猿多
东路云山合    南天瘴疠和    自当逢雨露    行矣顺风波

秦州杂诗    杜    甫
凤林戈未息    鱼海路常难    候火云峰峻    悬军幕井干
风连西极动    月过北庭寒    故老思飞将    何时议筑坛

禹庙    杜    甫
禹庙空山里    秋风落日斜    荒庭垂橘柚    古屋画龙蛇
云气生虚壁    江声走白沙    早知乘四载    疏凿控三巴    （声一作深）

望秦川    李    颀
秦川朝望迥    日出正东峰    远近山河净    逶迤城阙重
秋声万户竹    寒色五陵松    有客归欤叹    凄其霜露浓

同王征君洞庭有怀    张    谓
八月洞庭秋    潇湘水北流    还家万里梦    为客五湖愁
不用开书帙    偏宜上酒楼    故人京洛满    何日复同游

渡扬子江    丁仙芝
桂楫中流望    空波两岸明    林开扬子驿    山出润州城
海尽边阴静    江寒朔吹生    更闻枫叶下    淅沥度秋声

幽州夜歌    张    说
凉风吹夜雨    萧瑟动寒林    正有高堂宴    能忘迟暮心
军中宜剑舞    塞上重笳音    不作边城将    谁知恩遇深



千家诗卷三    

七言绝句


春日偶成    程    颢
云淡风轻近午天    傍花随柳过前川    
时人不识余心乐    将谓偷闲学少年

春日    朱    熹
胜日寻芳泗水滨    无边光景一时新    
等闲识得东风面    万紫千红总是春

春宵    苏    轼
春宵一刻值千金    花有清香月有阴    
歌管楼台声细细    秋千院落夜沈沈

城东早春    杨巨源
诗家清景在新春    绿柳才黄半未匀    
若待上林花似锦    出门俱是看花人

春夜    王安石
金炉香尽漏声残    剪剪轻风阵阵寒    
春色恼人眠不得    月移花影上栏杆

初春小雨    韩    愈
天街小雨润如酥    草色遥看近却无    
最是一年春好处    绝胜烟柳满皇都

元日    王安石
爆竹声中一岁除    春风送暖入屠苏    
千门万户曈曈日    总把新桃换旧符

上元侍宴    苏    轼
淡月疏星遶建章    仙风吹下御炉香    
侍臣鹄立通明殿    一朵红云捧玉皇

立春偶成    张    栻
律回岁晚冰霜少    春到人间草木知    
便觉眼前生意满    东风吹水绿参差

打球图    晁说之
阊阖千门万户开    三郎沈醉打球回    
九龄已老韩休死    无复明朝谏疏来

宫词    王    建
金殿当头紫阁重    仙人掌上玉芙蓉    
太平天子朝元日    五色云车驾六龙

宫词    林    洪
殿上衮衣明日月    砚中旗影动龙蛇    
纵横礼乐三千字    独对丹墀日未斜

咏华清官    杜    常
行尽江南数十程    晓风残月入华清    
朝元阁上西风急    都入长杨作雨声

清平调词    李    白
云想衣裳花想容    春风拂槛露华浓    
若非群玉山头见    会向瑶台月下逢

题邸间壁    郑    谷
酴醾香梦怯春寒    翠掩重门燕子闲    
敲断玉钗红烛冷    计程应说到常山

绝句    杜    甫
两个黄鹂鸣翠柳    一行白鹭上青天    
窗含西岭千秋雪    门泊东吴万里船

海棠    苏    轼
东风袅袅泛崇光    香雾空蒙月转廊    
只恐夜深花睡去    故烧高烛照红妆

清明    王禹偁
无花无酒过清明    兴味萧然似野僧    
昨日邻家乞新火    晓窗分与读书灯

清明    杜    牧
清明时节雨纷纷    路上行人欲断魂    
借问酒家何处有    牧童遥指杏花村

社日    张    演
鹅湖山下稻粱肥    豚栅鸡栖对掩扉    
桑柘影斜春社散    家家扶得醉人归

寒食    韩    翃
春城无处不飞花    寒食东风御柳斜    
日暮汉宫传蜡烛    轻烟散入五侯家

江南春    杜    牧
千里莺啼绿映红    水村山郭酒旗风    
南朝四百八十寺    多少楼台烟雨中

上高侍郎    高    蟾
天上碧桃和露种    日边红杏倚云栽    
芙蓉生在秋江上    不向东风怨未开

绝句    僧志安
古木阴中系短篷    杖藜扶我过桥东    
沾衣欲湿杏花雨    吹面不寒杨柳风

游小园不值    叶绍翁    
应嫌屐齿印苍苔    十扣柴扉九不开    
春色满园关不住    一枝红杏出墙来

客中行    李    白
兰陵美酒郁金香    玉碗盛来琥珀光    
但使主人能醉客    不知何处是他乡

题屏    刘季孙
呢喃燕子语梁间    底事来惊梦里闲    
说与旁人浑不解    杖藜携酒看芝山

漫兴    杜    甫
肠断春江欲尽头    杖藜徐步立芳洲    
颠狂柳絮随风舞    轻薄桃花逐水流

庆全庵桃花    谢枋得
寻得桃源好避秦    桃红又是一年春    
花飞莫遣随流水    怕有渔郎来问津

玄都观桃花    刘禹锡
紫陌红尘拂面来    无人不道看花回    
玄都观里桃千树    尽是刘郎去后栽

再游玄都观    刘禹锡
百亩庭中半是苔    桃花净尽菜花开    
种桃道士归何处    前度刘郎今又来

滁州西涧    韦应物
独怜幽草涧边生    上有黄鹂深树鸣    
春潮带雨晚来急    野渡无人舟自横

花影    苏    轼
重重叠叠上瑶台    几度呼童扫不开    
刚被太阳收拾去    却教明月送将来

北山    王安石
北山输绿涨横陂    直堑回塘滟滟时    
细数落花因坐久    缓寻芳草得归迟

湖上    徐元杰
花开红树乱莺啼    草长平湖白鹭飞    
风日平和人意好    夕阳箫鼓几船归

漫兴    杜    甫
糁径杨花铺白毡    点溪荷叶叠青钱    （叠一作累）
笋根稚子无人见    沙上凫雏傍母眠    （笋一作竹，稚一作雉）

春晴    王    驾
雨前初见花间蕊    雨后全无叶底花    
蜂蝶纷纷过墙去    却疑春色在邻家    （蜂蝶纷纷一作蛱蝶飞来）

春暮    曹    豳
门外无人问落花    绿阴冉冉遍天涯    
林莺啼到无声处    青草池塘独听蛙

落花    朱淑贞
连理枝头花正开    妒花风雨便相催    
愿教青帝常为主    莫遣纷纷点翠苔

春暮游小园    王    淇
一从梅粉褪残妆    涂抹新红上海棠    
开到荼蘼花事了    丝丝天棘出莓墙

莺梭    刘克庄
掷柳迁乔太有情    交交时作弄机声    
洛阳三月花如锦    多少工夫织得成

暮春即事    叶    采
双双瓦雀行书案    点点杨花入砚池    
闲坐小窗读周易    不知春去几多时

登山    李    涉
终日昏昏醉梦间    忽闻春尽强登山    
因过竹院逢僧话    又得浮生半日闲

蚕妇吟    谢枋得
子规啼彻四更时    起视蚕稠怕叶稀    
不信楼头杨柳月    玉人歌舞未曾归

晚春    韩    愈
草木知春不久归    百般红紫斗芳菲    
杨花榆荚无才思    惟解漫天作雪飞

伤春    杨万里
准拟今春乐事浓    依然枉却一东风    （浓一作醲，然一作前）
年年不带看花眼    不是愁中即病中    （眼一作福）

送春    王    令
三月残花落更开    小檐日日燕飞来    
子规夜半犹啼血    不信东风唤不回

三月晦日送春    贾    岛
三月正当三十日    春风别我苦吟身    （春风一作风光）
共君今夜不须睡    未过晓钟犹是春

客中初夏    司马光
四月清和雨乍晴    南山当户转分明    
更无柳絮因风起    惟有葵花向日倾

有约    赵师秀
黄梅时节家家雨    青草池塘处处蛙    
有约不来过夜半    闲敲棋子落灯花

初夏睡起    杨万里
梅子流酸溅齿牙    芭蕉分绿上窗纱    
日长睡起无情思    闲看儿童捉柳花

三衢道中    曾    几
梅子黄时日日晴    小溪汛尽却山行    
绿阴不减来时路    添得黄鹂四五声

即景    朱素贞
竹摇清影罩幽窗    两两时禽噪夕阳    
谢却海棠飞尽絮    困人天气日初长

夏日    戴复古
乳鸭池塘水浅深    熟梅天气半晴阴    
东园载酒西园醉    摘尽枇杷一树金

晚楼闲坐    黄庭坚
四顾山光接水光    凭栏十里芰荷香    （栏一作阑）
清风明月无人管    并作南来一味凉    （并一作并）

山居夏日    高    骈
绿树阴浓夏日长    楼台倒影入池塘    
水晶帘动微风起    满架蔷薇一院香

田家    范成大
昼出耘田夜绩麻    村庄儿女各当家    
童孙未解供耕织    也傍桑阴学种瓜

村庄即事    范成大
绿遍山原白满川    子规声里雨如烟    
乡村四月闲人少    才了蚕桑又插田

题榴花    韩    愈
五月榴花照眼明    枝间时见子初成    
可怜此地无车马    颠倒苍苔落绛英

村晚    雷    震
草满池塘水满陂    山衔落日浸寒漪    
牧童归去横牛背    短笛无腔信口吹

茅檐    王安石
茅檐常扫净无苔    花木成蹊手自栽    （茅一作茆，檐一作檐，净一作静，蹊一作畦）
一水护田将绿绕    两山排闼送青来

乌衣巷    刘禹锡
朱雀桥边野草花    乌衣巷口夕阳斜    
旧时王谢堂前燕    飞入寻常百姓家

送使安西    王    维
渭城朝雨浥轻尘    客舍青青柳色新    
劝君更尽一杯酒    西出阳关无故人

题北谢碑    李    白
一为迁客去长沙    西望长安不见家    
黄鹤楼中吹玉笛    江城五月落梅花

题淮南寺    程    颢
南去北来休便休    白蘋吹尽楚江秋    
道人不是悲秋客    一任晚山相对愁

秋月    程    颢
清溪流过碧山头    空水澄鲜一色秋    
隔断红尘三十里    白云红叶雨悠悠

七夕    杨    朴
未会牵牛意若何    须邀织女弄金梭    
年年乞与人间巧    不道人间巧几多

立秋    刘    翰
乳鸦啼散玉屏空    一枕新凉一扇风    
睡起秋声无觅处    满阶梧叶月明中

七夕    杜    牧
银烛秋光冷画屏    轻罗小扇扑流萤    
天街夜色凉如水    卧看牵牛织女星

中秋    杜    牧
暮云收尽溢清寒    银汉无声转玉盘    
此生此夜不长好    明月明年何处看

江楼有感    赵    嘏
独上江楼思悄然    月光如水水如天    
同来玩月人何在    风景依稀似去年

西湖（题临安邸）    林    升
山外青山楼外楼    西湖歌舞几时休    
暖风薰得游人醉    直把杭州作汴州

西湖（晓出净慈送林子方）    杨万里    
毕竟西湖六月中    风光不与四时同    
接天莲叶无穷碧    映日荷花别样红

湖上初雨    苏    轼
水光潋滟晴初好    山色空蒙雨亦奇    （初一作偏、方）
欲把西湖比西子    淡妆浓抹总相宜

入直    周必大
绿槐夹道集昏鸦    敕使传宣坐赐茶    
归到玉堂清不寐    月钩初上紫薇花

水亭    蔡    确
纸屏石枕竹方床    手倦抛书午梦长    
睡起莞然成独笑    数声渔笛在沧浪

禁锁    洪咨夔
禁门深锁寂无哗    浓墨淋漓两相麻    
唱彻五更天未晓    一墀月浸紫薇花

竹楼    李嘉祐
傲吏身闲笑五侯    西江取竹起高楼    
南风不用蒲葵扇    纱帽闲眠对水鸥

直中书省    白居易
丝纶阁下文章静    钟鼓楼中刻漏长    
独坐黄昏谁是伴    紫薇花对紫薇郎

观书有感    朱    熹
半亩方塘一鉴开    天光云影共徘佪    
问渠那得清如许    为有源头活水来

泛舟    朱    熹
昨夜江边春水生    艨艟巨舰一毛轻    
向来枉费推移力    此日中流自在行

冷泉亭    林    稹
一泓清可沁诗脾    冷暖年来只自知    （沁一作浸）
流出西湖载歌舞    回头不似在山时    （暖一作煖，似一作是）

冬景    苏    轼
荷尽已无擎雨盖    菊残犹有傲霜枝    
一年好景君须记    最是橙黄橘绿时

枫桥夜泊    张    继
月落乌啼霜满天    江枫渔火对愁眠    
姑苏城外寒山寺    夜半钟声到客船

寒夜    杜    耒
寒夜客来茶当酒    竹炉汤沸火初红    
寻常一样窗前月    才有梅花便不同

霜月    李商隐
初闻征雁已无蝉    百尺楼台水接天    
青女素娥俱耐冷    月中霜里斗婵娟

梅    王    淇
不受尘埃半点侵    竹篱茅舍自甘心    
只因误识林和靖    惹得诗人说到今

早春    白玉蟾
南枝才放两三花    雪里吟香弄粉些    
淡淡著烟浓著月    深深笼水浅笼沙

雪梅    其一    卢梅坡
梅雪争春未肯降    骚人搁笔费评章    （搁一作阁）
梅须逊雪三分白    雪却输梅一段香

其二    卢梅坡
有梅无雪不精神    有雪无诗俗了人    
日暮诗成天又雪    与梅并作十分春

答锺弱翁    牧    童
草铺横野六七里    笛弄晚风三四声    
归来饱饭黄昏后    不脱蓑衣卧月明

秦淮夜泊    杜    牧
烟笼寒水月笼沙    夜泊秦淮近酒家    
商女不知亡国恨    隔江犹唱后庭花

归雁    钱    起
潇湘何事等闲回    水碧沙明两岸苔    
二十五弦弹夜月    不胜清怨却飞来

题壁    无名氏
一团茅草乱蓬蓬    蓦地烧天蓦地空    
争似满炉煨榾柮    漫腾腾地煖烘烘



千家诗卷四    

七言律诗


早朝大明宫    贾    至
银烛朝天紫陌长    禁城春色晓苍苍    
千条弱柳垂青锁    百啭流莺绕建章    
剑佩声随玉墀步    衣冠身惹御炉香
共沐恩波凤池上    朝朝染翰侍君王

和贾舍人早朝    杜    甫
五夜漏声催晓箭    九重春色醉仙桃    （重一作天）
旌旗日暖龙蛇动    宫殿风微燕雀高    
朝罢香烟携满袖    诗成珠玉在挥毫
欲知世掌丝纶美    池上于今有凤毛    （于一作于、如，有一作得）

和贾舍人早朝    王    维
绛帻鸡人报晓筹    尚衣方进翠云裘    
九天阊阖开宫殿    万国衣冠拜冕旒    
日色才临仙掌动    香烟欲傍衮龙浮
朝罢须裁五色诏    佩声归到凤池头    （到一作向）

和贾舍人早朝    岑    参
鸡鸣紫陌曙光寒    莺啭皇州春色阑    
金阙晓钟开万户    玉阶仙仗拥千官    
花迎剑佩星初落    柳拂旌旗露未干
独有凤凰池上客    阳春一曲和皆难

上元应制    蔡    襄
高列千峰宝炬森    端门方喜翠华临    
宸游不为三元夜    乐事还同万众心    
天上清光留此夕    人间和气阁春阴
要知尽庆华封祝    四十年来惠爱深    （四十年来一作四十馀年）

上元应制    王    珪
雪消华月满仙台    万烛当楼宝扇开    
双凤云中扶辇下    六鳌海上驾山来    
镐京春酒霑周宴    汾水秋风陋汉才
一曲升平人尽乐    君王又进紫霞杯    （尽一作共）

侍宴    沈佺期
皇家贵主好神仙    别业初开云汉边    
山出尽如鸣凤岭    池成不让饮龙川    
妆楼翠幌教春住    舞阁金铺借日悬
侍从乘舆来此地    称觞献寿乐钧天

答丁元珍    欧阳修
春风疑不到天涯    二月山城未见花    
残雪压枝犹有橘    冻雷惊笋欲抽芽    
夜闻啼雁生乡思    病入新年感物华
曾是洛阳花下客    野芳虽晚不须嗟

插花吟    邵    雍
头上花枝照酒卮    酒卮中有好花枝    
身经两世太平日    眼见四朝全盛时    
况复筋骸粗康健    那堪时节正芳菲
酒涵花影红光溜    争忍花前不醉归

寓意    晏    殊
油壁香车不再逢    峡云无迹任西东    
梨花院落溶溶月    柳絮池塘淡淡风    
几日寂寥伤酒后    一番萧瑟禁烟中
鱼书欲寄何由达    水远山长处处同

寒食    赵    鼎
寂寂柴门村落里    也教插柳纪年华    
禁烟不到粤人国    上冢亦携庞老家    
汉寝唐陵无麦饭    山谿野径有梨花
一樽竟藉青苔卧    莫管城头奏暮笳

清明    黄庭坚
佳节清明桃李笑    野田荒冢只生愁    
雷惊天地龙蛇蛰    雨足郊原草木柔    
人乞祭馀骄妾妇    士甘焚死不公侯
贤愚千载知谁是    满眼蓬蒿共一坵

清明    高    翥
南北山头多墓田    清门祭埽各纷然    
纸灰飞作白蝴蝶    泪血染成红杜鹃    
日落狐狸眠冢上    夜归儿女笑灯前
人生有酒须当醉    一滴何曾到九泉

郊行即事    程    颢
芳原绿野恣行事    春入遥山碧四围    
兴逐乱红穿柳巷    困临流水坐苔矶    
莫辞盏酒十分劝    只恐风花一片飞    （劝一作醉）
况是清明好天气    不妨游衍莫忘归

秋千    僧惠洪
画架双裁翠络偏    佳人春戏小楼前    
飘扬血色裙拖地    断送玉容人上天    
花板润霑红杏雨    彩绳斜挂绿杨烟
下来闲处从容立    疑是蟾宫谪降仙

曲江对酒    其一    杜    甫
一片花飞减却春    风飘万点正愁人    
且看欲尽花经眼    莫厌伤多酒入唇    （唇一作唇）
江上小堂巢翡翠    苑边高冢卧麒麟    （堂一作棠，苑一作花）
细推物理须行乐    何用浮名绊此身    （用一作事，浮一作荣）

其二    杜    甫
朝回日日典春衣    每日江头尽醉归
酒债寻常行处有    人生七十古来稀    
穿花蛱蝶深深见    点水蜻蜓款款飞    （见一作舞，款款一作缓缓）
传语风光共流转    暂时相赏莫相违    （语一作与）

黄鹤楼    崔    颢
昔人已乘黄鹤去    此地空馀黄鹤楼    （黄鹤一作白云）
黄鹤一去不复返    白云千载空悠悠    
晴川历历汉阳树    芳草萋萋鹦鹉洲
日暮乡关何处是    烟波江上使人愁

旅怀    崔    涂
水流花谢两无情    送尽东风过楚城    
蝴蝶梦中家万里    杜鹃枝上月三更    
故园书动经年绝    华发春催两鬓生
自是不归归便得    五湖烟景有谁争

答李儋    韦应物
去年花里逢君别    今日花开又一年    （又一作已）
世事茫茫难自料    春愁黯黯独成眠    
身多疾病思田里    邑有流亡愧俸钱
闻道欲来相问讯    西楼望月几回圆

清江    杜    甫
清江一曲抱村流    长夏江村事事幽    
自去自来梁上燕    相亲相近水中鸥    （来一作归，梁一作堂）
老妻画纸为棋局    稚子敲针作钓钩    （为一作成）
多病所须惟药物    （一作但有故人分禄米，分一作供）
微躯此外更何求    （何一作无）

夏日    张耒
长夏江村风日清    檐牙燕雀已生成    
蝶衣晒粉花枝午    蛛网添丝屋角晴    
落落疏帘邀月影    嘈嘈虚枕纳溪声
久斑两鬓如霜雪    直欲樵渔过此生

辋川积雨    王    维
积雨空林烟火迟    蒸藜炊黍饷东菑    
漠漠水田飞白鹭    阴阴夏木啭黄鹂    
山中习静观朝槿    松下清斋折露葵
野老与人争席罢    海鸥何事更相疑

新竹    黄庭坚
插棘编篱谨护持    养成寒碧映涟漪    
清风掠地秋先到    赤日行天午不知    
解箨时闻声簌簌    放梢初见影离离
归闲我欲频来此    枕簟仍教到处随

表兄话旧    窦叔向
夜合花开香满庭    夜深微雨醉初醒    
远书珍重何由达    旧事凄凉不可听    （何由达一作何曾达、何由答）
去日儿童皆长大    昔年亲友半凋零
明朝又是孤舟别    愁见河桥酒幔青

偶成    程    颢
闲来无事不从容    睡觉东窗日已红    
万物静观皆自得    四时佳兴与人同    
道通天地有形外    思入风云变态中
富贵不淫贫贱乐    男儿到此是豪雄

游月殿    程    颢
月坡堤上四徘徊    北有中天百尺台    
万物已随秋气改    一樽聊为晚凉开    
水心云影闲相照    林下泉声静自来
世事无端何足计    但逢佳节约重陪

秋兴    其一    杜甫
玉露凋伤枫树林    巫山巫峡气萧森    
江间波浪兼天涌    塞上风云接地阴    
丛菊两开他日泪    孤舟一系故园心
寒衣处处催刀尺    白帝城高急暮砧

其二    杜    甫
千家山郭静朝晖    日日江楼坐翠微    
信宿渔人还泛泛    清秋燕子故飞飞    
匡衡抗疏功名薄    刘向传经心事违
同学少年多不贱    五陵裘马自轻肥

其三    杜    甫
蓬莱宫阙对南山    承露金茎霄汉间    
西望瑶池降王母    东来紫气满函关    
云移雉尾开宫扇    日绕龙鳞识圣颜
一卧沧江惊岁晚    几回青锁点朝班

其四    杜    甫
昆明池水汉时功    武帝旌旗在眼中    
织女机丝虚夜月    石鲸鳞甲动秋风    
波飘菰米沉云黑    露冷莲房坠粉红
关塞极天惟鸟道    江湖满地一渔翁

月夜舟中    戴复古
满船明月浸虚空    绿水无痕夜气冲    （浸一作静）
诗思浮沈樯影里    梦魂摇曳橹声中    
星辰冷落碧潭水    鸿雁悲鸣红蓼风
数点渔灯依古岸    断桥垂露滴梧桐

长安秋望    赵    嘏
云物凄凉拂曙流    汉家宫阙动高秋    
残星几点雁横塞    长笛一声人倚楼    
紫艳半开篱菊静    红衣落尽渚莲愁
鲈鱼正美不归去    空戴南冠学楚囚

新秋    杜    甫
火云犹未敛奇峰    欹枕初惊一叶风    
几处园林萧瑟里    谁家砧杵寂寥中    
蝉声断续悲残月    萤焰高低照暮空
赋就金门期再献    夜深搔首叹飞蓬

中秋    李    朴
皓魄当空宝镜升    云间仙籁寂无声    
平分秋色一轮满    长伴云衢千里明    
狡兔空从弦外落    妖蟆休向眼前生
灵槎拟约同携手    更待银河澈底清

九日蓝耕会饮    杜    甫
老去悲秋强自宽    兴来今日尽君欢    
羞将短发还吹帽    笑倩旁人为正冠    
蓝水远从千涧落    玉山高并两峰寒
明年此会知谁健    醉把茱萸仔细看

秋思    陆    游
利欲驱人万火牛    江湖浪迹一沙鸥
日长似岁闲方觉    事大如天醉亦休    
砧杵敲残深巷月    梧桐摇落故园秋
欲舒老眼无高处    安得元龙百尺楼

与朱山人    杜    甫
锦里先生乌角巾    园收芋栗未全贫    （栗一作粟，未一作不）
惯看宾客儿童喜    得食阶除鸟雀驯    （宾客一作门户）
秋水才深四五尺    野航恰受两三人    （深一作添，航一作艇）
白沙翠竹江村暮    相送柴门月色新    （暮一作路，送一作对，柴门一作篱南）

闻笛    赵    嘏
谁家吹笛画楼中    断续声随断续风    
响遏行云横碧落    清和冷月到帘栊    
兴来三弄有桓子    赋就一篇怀马融
曲罢不知人在否    馀音嘹喨尚飘空

冬景    刘克庄
晴窗早觉爱朝曦    竹外秋声渐作威    
命仆安排新暖阁    呼童熨贴旧寒衣    
叶浮嫩绿酒初熟    橙切香黄蟹正肥
蓉菊满园皆可羡    赏心从此莫相违

冬景    杜    甫
天时人事日相催    冬至阳生春又来    
刺绣五纹添弱线    吹葭六管动飞灰    
岸容待腊将舒柳    山意冲寒欲放梅    （放一作破）
云物不殊乡国异    教儿且覆掌中杯

梅花    林    逋
众芳摇落独鲜妍    占断风情向小园    
疏影横斜水清浅    暗香浮动月黄昏    
霜禽欲下先偷眼    粉蝶如知合断魂
幸有微吟可相狎    不须檀板共金樽

自咏    韩    愈
一封朝奏九重天    夕贬潮阳路八千    
本为圣朝除弊政    敢将衰朽惜残年    （本一作欲，政一作事，敢一作肯）
云横秦岭家何在    雪拥蓝关马不前
知汝远来应有意    好收吾骨瘴江边

干戈    王    中
干戈未定欲何之    一事无成两鬓丝    
踪迹大纲王粲传    情怀小样杜陵诗    
鹡鸰音断人千里    乌鹊巢寒月一枝
安得中山千日酒    酩然直到太平时    （酒一作醉）

归隐    陈    抟
十年踪迹走红尘    回首青山入梦频    
紫绶纵荣争及睡    朱门虽富不如贫    （紫绶一作紫陌，争及一作怎及）
愁闻剑戟扶危主    闷听笙歌聒醉人
携取旧书归旧隐    野花啼鸟一般春    （旧书一作琴书）

时世行    杜荀鹤
夫因兵乱守蓬茅    麻纻裙衫鬓发焦    （纻一作苎）
桑柘废来犹纳税    田园荒尽尚征苗    （尽一作后）
时挑野菜和根煮    旋砍生柴带叶烧    （砍一作斫）
任是深山最深处    也应无计避征徭    （最一作更）

送天师    宁献王
霜落芝城柳影疏    殷勤送客出鄱湖    
黄金甲锁雷霆印    红锦韬缠日月符    
天上晓行骑只鹤    人间夜宿解双凫
匆匆归到神仙府    为问蟠桃熟也无

都督佥事杨文庆征南    明太祖
大将南征胆气豪    腰悬秋水吕虔刀    
雷鸣甲胄乾坤净    风动旌旗日月高    
世上麒麟终有种    穴中蝼蚁竟何逃
名标铜柱归来日    庭院春深听伯劳

送毛伯温    明世宗
大将南征胆气豪    腰横秋水雁翎刀    
风吹鼍鼓山河动    电闪旌旗日月高    
天上麒麟原有种    穴中蝼蚁岂能逃
太平待诏归来日    朕与先生解战袍